Sosyoloji Tarihi 1, PROF. DR. ENES KABAKCI


Bölüm 1, SOSYOLOJİNİN KÖKENLERİ

Sosyoloji tarihinin nereden başlatılacağı, sosyolojiden ne anlaşıldığıyla doğrudan ilgilidir. Sosyolojiyi, kendine özgü bir inceleme nesnesi olan özgün bir disiplin; tarih, felsefe, psikoloji, hukuk, iktisat gibi alanlarda gerçekleştirilen çalışmalardan açıkça farklılaşan sistematik bir bilgi; kendine özgü bir metodolojisi ve kavramsal çerçevesi olan bir disiplin olarak algılıyorsak, on dokuzuncu yüzyıldan önce sosyolojiden bahsetmemiz mümkün değildir. Ancak bu tespit, daha önceki asırlarda topluma dair fikirler öne süren düşünürlerin olmadığı anlamına gelmez. Eski Yunan filozoflarından, Orta Çağ İslam âlimlerine ve on sekizinci yüzyıldaki Aydınlanmacı düşünürlere kadar birçok düşünür sosyolojinin temel konularına dair değişik fikirler serdetmişlerdir. Giriş dersinde, sosyolojinin kurulması sürecinde belirgin etkileri olan bu düşünürlerden temsil kabiliyeti olan Aristo, Augustinus, İbn Haldun, Hobbes, Locke ve Rousseau’nun düşünceleri ana hatlarıyla ele alınacaktır.

1.1.	Aristo’nun Toplum Anlayışı: İlerleme Düşüncesinin Kökenleri
Milattan önce 4. yüzyılda yaşamış olan Aristo, Politika adlı eserinde toplumsal yaşamın kökenleri ve sosyolojinin temel ilgi alanlarından biri olan toplumsal “değişim” meselesine değinmiştir. Adı geçen eserinde Aristo, toplumun ortaya çıkışında üç etkenin altını çizmiştir: Birincisi gerekliliktir. Site, ailelerin bir araya gelmesiyle oluşan köylerden meydana gelir. Dolayısıyla, sitenin en küçük birimi ailedir. Aile denilen kurum ise gündelik hayatın akışı içinde ortaya çıkan ihtiyaçların karşılanması gerekliliğinden doğar. Bu düşünceden hareketle Aristo, sitenin doğal bir oluşum olduğunu iddia eder. Yunan düşünüre göre sitenin, diğer bir deyişle toplumsal-siyasal yaşamın ortaya çıkışında ikinci etken, iyi yaşama arzusudur. Bu arzularına ulaşabilmek için insanlar karşılıklı yardımlaşmak, başka bir ifadeyle dayanışmak durumundadırlar. Aristo’nun toplumun kökenine dair üzerinde durduğu son etken ise ortak yaşam arzusudur: Politik bir hayvan ve sosyal bir varlık olan insan, tabiata bakarak, iyi ve kötünün bilgisine sahip olmuş, böylece karşılıklı yardımlaşma ihtiyacından bağımsız olarak toplum fikrine ulaşmıştır. Yine aynı eserinde Aristo, özellikle 19. yüzyıl sosyolojisine damgasını vuracak olan “ilerleme” konusuna da temas etmektedir. Aristo-ya göre değişime neden olan şey, daha iyi bir yaşamın da önkoşulu olan “yardımlaşma”dır. Politika’nın başında bir şeyi en doğru anlayabilmenin yolunun onun orijinine – ya da en ilkel haline – bakmak olduğunu yazan Yunan düşünür, sosyal ve siyasal ilerlemeyi sırasıyla üç aşamada inceler: aile, cemaat (köy) ve site (devlet). Aristo’ya göre site, toplumsal değişimin veya ilerlemenin son safhasıdır; diğer bir ifadeyle toplumsal ilerlemenin varacağı son evre devlettir. Politika’nın birinci kitabında, devletin doğuşuyla ilgili sayfalarda şöyle yazar: “Sitenin varlığı, tıpkı ilk köylerinki gibi tabiidir; site, köyün bir neticesidir. Zira bir şeyin doğası onun amacıdır. Bir şeyin gelişimi tamamlandığında biz, o şeyin doğası diyoruz, örneğin bir insanın, bir atın, bir ailenin.” .


1.2.	Augustinus’a göre Tarih ve Toplumsal Değişim
Topluma, özelikle de toplumsal gelişme fikrine dair düşünceler, Augustinus (354-430) gibi Hristiyan filozofların eserlerinde de karşımıza çıkmaktadır. Augustinus, Batı Roma’nın siyasi ve ekonomik çöküşüne denk gelen bir dönemde, Antikite’den devraldığı düşünsel mirası yeni bin yıla, yani Orta Çağ’a aktarmıştır. 415-427 tarihleri arasında yazdığı Tanrı Devleti adlı eserinde, gelişmeci bir tarih teolojisi ortaya koyan Kuzey Afrikalı filozofa göre, her şeyin yaratıcısı olan Tanrı mutlak hâkimdir ve dilerse hayata her an müdahale edebilir. İnsanlığın geçmişi, şimdiki durumu ve geleceği, aslında en başta potansiyel (gizil güç) olarak yaratılmış olan şeylerin gerçekleşmesi sürecinden ibarettir. Bu düşünce biçimi, her şeyin Tanrı’nın müdahalesi ile gerçekleştiğini, O’nun yaratmasının her daim olduğunu savunan Yahudi geleneğinden radikal bir şekilde ayrılır. Augustinus’a göre Tanrı, her şeyi bir kuvvet olarak yaratmıştır ve bu gizil yaratılışın gerçekleşmesi için gerekli olan tek şey zamandır. Eski Yunan medeniyetinden kalan miras üzerine inşa edilen bu düşünce, Augustinus vasıtasıyla tüm Hıristiyan ve Batı tarih felsefesini etkilemiştir.

1.3.	İbn Haldun’a göre Tarih, Toplum ve Devlet: Ümran İlmi
İslam düşünürleri arasında da sosyolojinin temel ilgi alanlarından olan toplumsal yapı ve değişime dair bugün için hâlâ değerini koruyan fikirler serdedenler olmuştur. Bunlardan gerek İslam dünyasında gerekse Batı’da en fazla tanınanlardan biri şüphesiz İbn Haldun (1332-1406)’dur. Kuzey Afrikalı (Tunus doğumlu) düşünür, 19. yüzyıldan itibaren Avrupalı tarihçiler tarafından keşfedilmiş ve eserleri büyük ilgi çekmiştir. Gözleme dayanan ampirik (görgül) bir zemine oturttuğu çalışmalarıyla, 19. yüzyılda doğacak sosyolojinin habercileri arasında sayılır. Kuzey Afrika’daki kısa ömürlü küçük devletlerin gelişme ve çöküş dönemlerine şahit olan İbn Haldun, gözlemlerini meşhur eseri Mukaddime’de kaleme almıştır. İbn Haldun’a göre tarihin görünür yüzünde bir dizi olaylar yer alırken, tarihin asıl manası gizli yüzündedir. Mukaddime’nin girişinde sırf nakil ve söylentilere dayanan bir tarih bilimine güvenilemeyeceğini, çeşitli milletlerin ve devletlerin gelişimlerinin peş peşe sıralanmasının tarihi anlamaya hiçbir katkı sağlamayacağını belirtir. Önemli olan bu gelişmenin sırrını kavramaktır. Nakledilen bilgilerin ve olayların bir mantık süzgecinden geçirilip, gerçeğe uygun olup olmadığını anlamak gerekir. Bu görüşleriyle İbn Haldun, modern historiografiye (bilimsel tarih yazımı) çok yaklaşan kuramsal-yöntemsel bir tutum sergilemiştir. Peki, toplumların gelişip değişmesiyle ilgili bu mantık süzgeci nedir? Kuzey Afrikalı düşünüre göre tarihin gerçek bilgisine ulaşabilmek için sosyal olay ve olguların objektif gözleminden işe başlamak gerekir.

Uygarlık ve toplulukların çeşitleri, zaman içindeki değişimleri ve bu değişimlerin nedenleri incelenmelidir. İşte bunu yapacak bir bilime ihtiyaç vardır. İbn Haldun, ilk kez kendisi tarafından kurulduğunu belirttiği bu ilme “Ümran İlmi” adını vermiştir. Böylece bir taraftan bilimsel tarihçiliğe, diğer taraftan da sosyolojiye oldukça yaklaşmıştır. İbn Haldun bu yeni bilimin araştıracağı konuları şöyle özetler: geçmiş çağlarda yaşamış kavimlerin durumları ve yaşayışlarında meydana gelen değişiklikler; bu kavimlerin idareyi ve ülkeyi ellerine geçirmelerinin sebepleri; insan topluluklarının tabiatları, yerleşik veya göçebe hayat, göçler ve nüfus hareketleri; devletlerin kuruluşu, kuvvet kazanmaları ve çökmeleri; üretim ve tüketim; bilim, sanat, ticaret; zamanın akışı içerisinde bu sayılan durumların değişmesi ve değişmelerin sebeplerinin incelenmesi. İbn Haldun’un tarih yazıcılığı ve sosyoloji açısından önemi, ilk kez somut tarihsel olaylar arasındaki nedensellikten bahsetmesidir. Orta Çağ İslam düşünürü, nedenselliği tarihe uygulayarak, diğer bir deyişle olaylar arasında geriye dönük bağlantılar kurarak tarihe ve toplumlara ilişkin yasalar bulmaya çalışmıştır. Ona göre, tarihsel olayların doğruluklarını denetleyebilmek ancak böylelikle mümkün olabilmektedir.
İbn Haldun, toplumların sürekli bir değişim ve çatışma içinde olduklarını ileri sürer. Devleti de toplumsal bir olay değerlendirir ve inceler.

Toplumun kökeni, insanın toplumsal bir varlık olmasına dayanır. Bir arada yaşama zorunluluğu, diğer bir ifadeyle toplum olma durumu, dayanışma ihtiyacından doğmuştur. İnsanlar, doğal zorluklarla baş edebilmek için bir arada (toplum olarak) yaşamak zorundadırlar. Toplumlar arasındaki farklar ise coğrafi şartlar ve iklim koşullarından kaynaklanmaktadır. Bu düşüncelerinden hareketle İbn Haldun, iki toplum tipinden bahsetmiştir: göçebe toplumlar ve yerleşik toplumlar. Sosyal dinamik, diğer bir deyişle toplumsal değişme, bu iki toplum tipi arasındaki diyalektik çatışmadan kaynaklanmaktadır. Yerleşik toplumlar zamanla gevşer ve yozlaşır. Bu toplumlarda yaşayan insanlar zevk ve rahata düşkün hale gelirler. Göçebeler ise daha savaşçıdırlar ve aralarındaki bağ (asabiye) daha kuvvetlidir. Zamanla zenginleşen ve güç kazanan göçebe toplumlar, yerleşik uygarlıklar kurarlar ya da yerleşik uygarlıkları yıkarak yerlerine geçerler. Göçebe toplumlarda düzeni yaratan sosyal ilişki/bağ veya İbn Haldun’un ifadesiyle “asabiye”, aynı zümreye mensup olmanın yarattığı dayanışmadan doğar. Bu bağ önce kabiledeki akrabalık ilişkilerinden doğar. Kabile geliştikçe, içine farklı soylar dâhil olunca, asabiye dar anlamda bir akrabalık bağı olmaktan çıkar, geniş anlamda bir kavim ve kabile bağı halini alır. Göçebe toplumlarda düzenin kurulmasında, asabiye bağının yanı sıra şeflerin otoritesinin payı da vardır. Şefle kabile üyeleri arasındaki bağ, kendiliğinden doğan ve örfi kurallarla desteklenen bir bağdır. Devlet örgütüne sahip yerleşik toplumların tersine, göçebe toplumlarda şefin emrinde askeri bir güç bulunmaz. Toplumun yerleşik bir düzene geçişiyle birlikte devlet doğar. Yerleşik uygarlık sürecine geçişle kabileler (soylar) birbiriyle kaynaşır/karışır ve nüfus artar. Ayrıca toplumda servet birikimi ortaya çıkar. Bu yeni durumda, düzeni sağlamak için asabiye artık yeterli değildir. Merkezi bir baskı ve kontrol aracına ihtiyaç vardır. Bu ihtiyacı karşılamak üzere siyasi iktidar (devlet) doğar.


İbn Haldun’a göre devlet, birbirleriyle rekabet ve mücadele hâlindeki kabilelerden birinin diğerlerine üstün gelmesi ve onlar üzerine üstünlük kurmasıyla başlar. Devlet toplumdan farklı bir kategoridir. Toplum, insanların birbirlerine yardım etmeleri zorunluluğundan doğmuştur. Devlet fikri ise, insanı hemcinslerinin saldırı ve zulmüne karşı koruma gereğinin sonucu olarak ortaya çıkmıştır. İnsanlar diğer hemcinslerinin tecavüzünden korunabilmek için bir yasakçıya ihtiyaç duyar ve onun otoritesine boyun eğerler. Devletin ortaya çıkışı sosyal bir olaydır ve tıpkı toplum gibi, bir zorunluluktan ileri gelmektedir. İbn Haldun’un tüm bu tespitleri, onun gözlemci yönünü ortaya koymaktadır. Devleti meydana getiren neden veya zorunlulukları, sosyal olaylarla açıklama eğiliminde olan bu İslam düşünürü, Mukaddime adlı eserinde devletlerin ve medeniyetlerin Arap-Müslüman dünyasında geçtikleri aşamaları döngüsel bir şekilde tasvir eder. İbn Haldun’a göre bir hükümdarlığın geçtiği beş aşama vardır: Birinci aşama, hükümdarın halkıyla birlikte hareket ettiği, zafer kazanılan ve devlet kurulan evredir; ikinci aşamada olası rakipler ortadan kaldırılır ve iktidar sağlamlaştırılır; üçüncü aşama feragat ve rahatlık çağıdır, hem yöneten hem de yönetilenler bolluk içindedir, hükümdarlar tek başlarına kendi düşünceleriyle iş görür; dördüncü evrede hükümdar, seleflerinin yolundan giderek onların kazanımlarını korumaya çalışır ve barışı korur; beşinci ve son aşama ise israf ve saçıp dağıtma çağıdır, hükümdar kendinden önceki kazanımları kendi zevkleri uğruna dağıtır, hükümdarlığa katkısı olanları görevden uzaklaştırır, ordu teşkilatı bozulur ve nihayet devlet tedavisi mümkün olmayan hastalığa tutulur ve yıkılır.


İbn Haldun’un kuruluş, ilerleme, doruk noktası, çöküş ve yok olma şeklinde birbirini takip eden aşamalarla tanımladığı bir devletin hayatı, insan hayatı ile çok büyük benzerlikler taşımaktadır. Zaten kendisi de bir devletin doğal ömrü ile herhangi bir insanınki arasında benzerlik kurar ve devlet ömrünün çoğunlukla üç insan neslinin yaşadığı süreyi, yani yaklaşık 120 yılı geçmeyeceğini belirtir. Devleti kuran ilk nesildir; ikinci nesil bolluk ve refah içinde yaşar ve yerleşik hayata alışır, ancak daha sonraki süreçte zaferler kesintiye uğrar; refah içinde yaşamaya alışan üçüncü kuşak ise devletlerini koruyamazlar ve devlet bu üç nesilde ihtiyarlık ve yıkılma çağına gelir, nihayet herhangi bir kuvvet saldırdığı takdirde devleti koruyacak ve karşı koyacak kuvvet bulunmayacak, devlet yıkılacaktır. Ancak, İbn Haldun her ne kadar bir medeniyetin gelişim süreci ile bir canlının biyolojik döngüsü arasında karşılaştırmaya gitse de hükümdarlık için çöküş, doğal ölüm anlamına gelmemektedir. Söz konusu hükümdarlık, kendisini fetheden başka bir toplumun egemenliğine geçmektedir. Fethi gerçekleştiren yeni toplum ise yeni bir devletin temellerini atar ve yeni bir döngü başlar.

İbn Haldun’un yaşadığı döneme kadarki tarihsel süreci analiz ederek oluşturduğu yaklaşım, gerek Osmanlı düşünürleri, gerekse Batılı sosyal bilimciler arasında da yankı bulmuştur. Naîmâ (1655-1716) örneğinde olduğu gibi Osmanlı İmparatorluğu’nun 18. yüzyılda içinde bulunduğu durumu anlamlandırmada, İbn Haldun’un tarih yaklaşımına başvurulmuştur. Naîmâ bir devletin hayatında beş aşama öngörür: Kuruluş dönemini iktidarın sağlamlaştırıldığı dönem takip eder, üçüncü aşamada huzur ve rahatlık hâkimdir, daha sonra bolluk ve aşırılıklar dönemi gelir ve nihayet çözülme dönemi ile hükümranlık yıkılır. Bu dönemlendirmeye göre 1683 yılındaki ikinci Viyana kuşatması ile Osmanlı İmparatorluğu dördüncü aşamaya, yani aşırılıklar dönemine girmiştir. Naîmâ’nın bu yaklaşımında İbn Haldun’un izleri açık bir şekilde görülür, ancak, bu benzerliğe rağmen temel bir farklılık vardır. İmparatorluğun askerî başarısızlıklar ve toprak kayıpları yaşadığı dönemden itibaren yapılan analizler, her ne kadar İbn Haldun’unkiler ile paralellikler sunsa da Osmanlı devlet adamlarının yaklaşımlarını belirleyen siyasal sistemdeki dengeyi ve bu dengeden hareketle toplumsal uyumu koruma amaçlarıdır. Diğer bir ifadeyle amaç, sadece sorunları tespit etmek değil, aynı zamanda iktisadî, siyasî ve toplumsal sorunlara çözüm önerileri getirmektir. İbn Haldun’un döngüsel şemasından hareket eden, fakat bu şemayı Osmanlı İmparatorluğu’na uygulamaya çalışan devlet adamları, devletin sağlığını kaybetmemesi ya da yeniden kazanması için birtakım öneriler sunmuşlardır. Oysa İbn Haldun için imparatorlukların yıkılması sürecin doğasında vardır, yani yıkılma bir kaza değil kaçınılmaz bir sondur. Nitekim Fransız jeopolitika uzmanı Yves Lacoste, İbn Haldun’dan hareketle şu açıklamaları yapmaktadır: “Canlı organizma, yaratılışından itibaren ölümün mikroplarını içinde barındırır. Hayatın kaçınılmaz gelişimi, ölümün kaçınılmaz gelişimine yol açar. İmparatorluklar için de aynı durum geçerlidir.”


1.4.	17. ve 18. Yüzyıl Batı Düşüncesinde Toplum: Hobbes ve Rousseau
Aynı şekilde, Thomas Hobbes (1588-1679), John Locke (1632-1704) ve Jean-Jacques Rousseau (1712-1778)’nun eserlerinde de toplumsal farklılaşma, eşitsizlik, toplumsal çatışma, iş bölümünün gelişmesi ve özel mülkiyet problemlerine ilişkin çeşitli sosyolojik temalara rastlamak mümkündür. İngiliz düşünür Hobbes, ülkesinin ve Avrupa’nın yaşadığı genel kargaşa döneminde, kralın yetkilerinin sınırlandırılmasının yanlış olduğunu savunmuş, mutlak iktidarı sağlam temellere oturtmaya çalışmıştır.
Hobbes’a göre mutlak iktidar kaynağını, Tanrı’dan değil bireylerin ortak çıkarlarından almalıdır. Hobbes, meşhur eseri Leviathan’da, ruhani ve dünyevi iktidar ayrımına karşı çıkmış, iç barışı sağlayabilmek için egemen gücün, dini ve dünyevi iktidarı tek elde toplaması gerektiğini savunmuştur. Hobbes’un, devletle ilgili düşüncelerinin hareket noktası “doğal yaşam”dır. Ona göre insanların doğal yaşam sürdükleri, toplumsal bağların ve devletin olmadığı dönem, altın bir çağ olmaktan uzaktır. Tam tersine, devletin henüz olmadığı bu dönemde insanlar cehennem hayatı yaşamaktaydılar. İnsanların eşit ve sınırsız özgür oldukları doğal yaşam koşullarında “İnsan insanın kurdudur” (Homo homini lupus) sözü haklılık kazanmaktadır. İnsanların sürekli bir şekilde birbirlerinden korktukları böyle bir durumda, uygarlığın ilerlemesi beklenemez. Hobbes’a göre, insanların birbirini ezdiği bu cehennem hayatına son vermek için bir sözleşme (kontra’t) yapmak gerekmiştir. Bu sözleşmeyle insanlar, önceden sahip oldukları sınırsız özgürlüklerine son vermişler; kendilerini temsil edecek ve yönetecek dev insanı (Leviathan yani devlet) yaratmışlardır.

Hobbes’un kavramsallaştırdığı ve 18. yüzyıla damgasını vuracak “toplum sözleşmesi”, ilahi yasa ve dinsel egemenlik anlayışını reddeden bir dünya görüşü olarak gelişmişti. Toplum sözleşmesi teorisi, toplumun kökenlerini, sözleşmeye dayalı yükümlülüklere ve karşılıklı toplumsal ilişkilere dayandırmaktaydı. İnsan doğası bu teorinin temel taşıydı. Barışçıl ve birleşmiş bir sivil toplum ancak bireylerin bazı haklarından vazgeçmesi, bunları devlete (Leviathan) devretmeleri ile mümkün olabilirdi. Toplum sözleşmesi kuramı, insan doğasıyla ilgili toplumdışı görüşlere bağlı kalmayı sürdürmüş ancak 18. yüzyıla damgasını vuracak dünyevi toplum teorisinin de yolunu açmıştı. Toplum artık, ilahi eylemin değil, insanların eylemlerinin ürünü olarak kavranıyordu. İngiltere’de iktidara giderek yaklaşan yeni sınıfın sözcülüğünü yapmış olan Locke ise, doğal koşulların daha ziyade barışı, iyi niyeti ve karşılıklı ilişkileri yansıttığını, toplumsal çatışmaların ve uzlaşmaz çıkarların ortaya çıkmasının ise özel mülkiyetin ve dolayısıyla toplumsal eşitsizliğin büyümesinden kaynaklandığını ileri sürüyordu. Locke’a göre doğal yaşama halinde “insan insanın kurdu” değildir; toplumun ve devletin henüz kurulmadığı bu dönem bir cehennem hayatı olarak değerlendirilemez. Aksine bu dönem, doğal özgürlük ve eşitlik dönemidir. İnsanlar bu haklara (özgürlük ve eşitlik) sahip olarak doğarlar. Hükümet Üzerine İki Deneme adlı eserinde, kapitalist üretim tarzının işleyebilmesi için elzem olan ve burjuvazinin ihtiyaç duyduğu kurumların düşünsel temellerini geliştirmeye yönelmişti.

Rousseau ise 18. yüzyılda, küçük burjuvazinin ve demokrasinin sözcülüğünü yapmış bir düşünürdür. Büyük burjuvazinin tercihi olan temsili demokrasiyi eleştirir, egemenliğin kaynağı bakımından milli egemenlik prensibini, egemenliğin kullanılması yönünden ise halk egemenliği prensibini savunur. İnsanlar Arasındaki Eşitsizliğin Kaynağı ve Temelleri Üzerine Konuşma ve Toplum Sözleşmesi adlı eserlerinde Rousseau, toplumun bir sözleşmeden doğduğunu savunur. Ona göre doğal yaşama halinde insanlar eşit ve özgürdür. Ancak daha fazla şeye sahip olma hırsı ve varlıklı-yoksul ayrımının ortaya çıkması yüzünden mutlu yaşam zamanla sona ermiştir. Rousseau’ya göre toplum hayatında da doğal yaşam durumunda olduğu gibi özgür olunabilecek bir sistem kurmak gerekir. Rousseau’nun hayal ettiği sistemde, toplumu teşkil eden bireylerin ortak iradeleriyle oluşturacakları kuvvet (devlet), bireylerin canlarını ve mallarını korumalı, ayrıca özgürlüklerini de güvence altına almalıdır. Yukarıda andığımız 17 ve 18. yüzyıl düşünürlerinin çeşitli sosyolojik temalara temas etmeleri, onlara sosyolog diyebilmemiz için yeterli değildir. 18. yüzyıldan önceki felsefeye, ya da daha genel bir ifadeyle düşünce iklimine, zayıf bir toplumsal anlayış egemendi. Toplum, dünyevi kurumları ve süreçleriyle nesnel bir yapı olarak değil, modern devletlerin ve politik yükümlülüklerin oluşumunda, toplum öncesi bireylerin gönüllü boyun eğişi ile toplumdışı güçlerin ürünü olarak tanımlanıyordu. İnsan toplumunun ve toplumsal düzenin temeli olarak insan doğasının vurgulanması, topluma tarihötesi bir sürecin ifadesi olarak bakan görüşe zemin hazırlıyordu. Topluma faklı düzeylerden (politik, ekonomik, kültürel) oluşmuş ve onların özgül, nesnel yasalara göre işlemesine bağlı, karmaşık bir yapı olarak bakan bir anlayış henüz gelişmemişti. Bu anlamıyla sosyolojinin gerçek öncüleri arasında, bir sonraki dersimizin konusu olacak Vico ve Montesquieu’yu saymak daha doğrudur.

Bölüm Özeti
Görüldüğü gibi, Aristo’dan İbn Haldun’a, Augustinus’tan Rousseau’ya, 19. yüzyılda sosyolojinin doğmasından evvel yaşamış birçok düşünür, sosyolojinin temel meselelerine temas etmişler; toplum yapısı, eşitsizlik, mülkiyet ve toplumsal değişim gibi konularda değişik fikirler öne sürmüşlerdir. Eski Yunan düşüncesinden Augustinus tarafından dinî bir formatla Batı’ya aktarılan toplumsal değişme ile ilgili fikirler, 19. yüzyılın başlıca sosyal bilimcileri tarafından sekülerleştirilerek yeniden tedavüle sürülmüştür. Sosyolojinin isim babası Auguste Comte, üç hal kanununda toplumların bir aşamadan diğerine geçişlerinin toplumun özünde barındırdığı gizil bir kuvvet sayesinde olduğunu öne sürmüştür. Comte’a göre, bu kuvvet nedeniyle toplumların değişimi/ilerlemesi kaçınılmazdır. Comte, şimdiki zamanın bir önceki halin tabii bir devamından ibaret olduğunu ve şimdinin, geleceğe hamile olduğunu yazan Leibniz’den esinlenerek, dinamik sosyolojinin temellerini atmıştır. Comte, geliştirdiği değişim sosyolojisinin temeline “üç hal kanunu” teorisini yerleştirmiştir. Bu teoriye göre, teolojik dönemden metafizik döneme geçiş ve oradan da pozitif döneme varış, doğal bir devamlılığın sonucudur. Comte sosyolojisinin devamcısı Durkheim ise, 20. yüzyılın eşiğinde ilerlemeci/gelişmeci bir tarih ve sosyal bilim düşüncesini savunmuş; toplumsal fenomenlerin, aslında insanlığın gelişiminden başka bir şey olmadığını yazan Comte’un görüşlerini daha da geliştirerek yinelemiştir. Yukarıda düşüncelerine ana hatlarıyla değindiğimiz düşünürlerin (Aristo, Augustinus, İbn Haldun, Lebniz, Hobbes, Locke ve Rousseau) sosyolojinin kurulmasına ve gelişimine katkıları yadsınamaz. Adı geçen bu düşünürler, Comte, Spencer, Marx ve Durkheim gibi sosyolojinin kurucu babalarının esin kaynakları arasınde yerlerini almışlardır. Ancak, topluma dair bazı fikirler öne sürmeleri ve sosyolojinin kurucu babaları üzerindeki etkileri bu düşünürlerin sosyolog sayılabileceği anlamına gelmez. Zira, yukarıda da belirttiğimiz gibi, sosyoloji 19. yüzyılın kendine özgü koşullarında, Fransız Devrimi ve Sanayi Devrimi’nin yarattığı çalkantılı bir dönemde, kendine özgü bir inceleme nesnesi olan özgün bir disiplin; tarih, felsefe, psikoloji, hukuk, iktisat gibi alanlarda gerçekleştirilen çalışmalardan açıkça farklılaşan sistematik bir bilgi; kendine özgü bir metodolojisi ve kavramsal çerçevesi olan bir disiplin olarak doğmuştur.



Bölüm 2, VICO: YENİ BİLİM

Giriş dersimizde, Giambattista Vico’nun – Montesquieu ile birlikte – sosyolojinin öncülerinden sayıldığını belirtmiştik. Bu derste, İtalyan düşünürün yaşamı ve eserleri ele alınacak, genel olarak sosyal bilimlerin, özelde ise sosyolojinin doğmasına yaptığı katkılar incelenecektir. Bu çerçevede, Vico’nun 18. yüzyıl toplum düşüncesinde müstesna bir yer işgal eden ve 19. yüzyılda sosyolojinin kurucu babaları üzerinde önemli tesirleri olan Yeni Bilim adlı eseri değerlendirilecek, bu eserde ileri sürdüğü verum-factum ilkesi ve döngüsel tarih kuramı üzerinde durulacaktır.

2.1.	Giambattista Vico’nun Kısa Entelektüel Biyografisi
İtalyan filozof, tarihçi ve hukukçu Giambattista Vico 1668’de Napoli’de doğmuş, aynı şehirde 1744’de ölmüştür. Babası, sekiz çocuklu yoksul bir kitapçıdır. 1728’de kendisinin kaleme aldığı hayat hikâyesinden, çocukluğunda geçirdiği bir kaza sonucu içedönük ve melankolik bir kişiliğe sahip olduğunu öğrendiğimiz Vico’nun, kesintili ve bütünlükten uzak bir eğitim hayatı olmuştur. Napoli Cizvit Koleji’nde gramer ve felsefe eğitimi almış, aynı zamanda hukuk ve tarih alanlarında kendini yetiştirmiştir (Kendi ifadesiyle Vico, bir otodidakt, yani öz öğrenimlidir). Ateist-materyalist entelektüel çevrelerle ilişkiye giren Vico, 1699’da Napoli Üniversitesi’nde retorik profesörü olarak göreve başlamıştır. Bu görevden aldığı maaşın yetersizliği nedeniyle bir taraftan da özel dersler vermiştir. 1699-1708 yılları arasında başlıca entelektüel faaliyeti, her yıl üniversitenin açılış töreninde yaptığı son derece dikkat çekici konuşmalardı. Bunlardan bilim kuramı üzerine olan sonuncusu, 1709’da Zamanımız İncelemelerinin Yöntemi Üzerine (De nostri temporis studiorum ratione) başlığıyla yayımlanmıştır. 1723’ten itibaren ise meşhur eseri Yeni Bilimi (Scienza nuova) hazırlamaya koyulmuştur. Kitabını yayımlamaya sıra geldiğinde ne Papalıktan ne de başka bir yerden yardım görmemiş, yayımcıya ödeme yapabilmek için en değerli eşyası olan yüzüğünü, rehine koymak zorunda kalmıştır. 1725’te ilk versiyonu basılan Yeni Bilim’in son şekli, yazarın öldüğü yıl olan 1744’de yayımlanmıştır.

2.2.	Vico’nun Yeni Bilim’i: Sosyal Bilimlere Doğru
Vico’nun, genel olarak düşünce tarihine ve özellikle bizim bugün beşerî ilimler ve sosyal bilimler dediğimiz alanlara en önemli katkısı Yeni Bilim adlı eseriyle olmuştur. 18. yüzyıl başlarında toplum düşüncesi üzerine kaleme alınmış en etkileyici eserlerden biri olan bu kitabıyla Vico’nun neyi amaçladığı, metnin başlığı tam olarak verildiğinde daha iyi anlaşılacaktır: Milletlerin Ortak Doğasıyla İlgili Yeni Bir Bilimin İlkeleri. Vico, sadece tarihsel olayları sıralamayı/aktarmayı değil, bir bilim kurmayı amaçlamaktaydı. İtalyan düşünür, bu yeni bilimi verum-factum ilkesi üzerine bina ediyordu. Vico’nun ileri sürdüğü bu ilkeye göre “doğru” (verum) ve “olgu” (factum) arasında denklik ilişkisi bulunmaktadır. “Doğru” ve “olgu” birbirinin yerine geçebilir, yani eş değerdir. Latince bir kelime olan “factum”, “yapmak, üretmek, yaratmak” anlamına gelen “facere/faciō” fiilinden türetilmiştir. Vico’ya göre Tanrı, ilk ve başlıca yapıcıdır, her şeyi yapan, yaratan O’dur. Bu düşünce, Vico’nun felsefesinin temelini teşkil eder. Buradan hareketle de şu fikre ulaşır: Tanrı evreni yarattığı için onu bilir, tanır. İnsan, geometrik kavramların yaratıcısıdır, dolayısıyla noktanın, doğrunun ve diğer tüm geometrik kavram ve şekillerin bilgisini haizdir.

Vico’ya göre insan aynı şekilde toplumu da – tıpkı geometri gibi – anlayabilir, çünkü onu yapan, oluşturan, var eden bizatihi kendisidir; tıpkı doğayı yapanın, yaratanın Tanrı olması gibi… Yeni Bilim’de şöyle yazar: “Bizden bugün o denli uzakta olan erken ilkçağı [antikite] saran derin karanlığın ortasında, gerçeğin ölümsüz ve hiç sönmeyecek olan ışığı, kuşkuya yer vermeyecek şekilde parlar: Toplumsal âlem hiç şüphesiz insanlar tarafından yaratılmıştır. Bu nedenledir ki onun ilkelerinin, bizim insan aklımızın değişik yönleri içinde aranması mümkündür; bu arayış faydalı ve gereklidir. Filozofların bütün enerjileriyle, doğa âleminin bilgisini edinmeye çabalamaları şaşırtıcıdır. Onu yaratan ve dolayısıyla onun kanunlarını en iyi bilen Tanrı’dır. Aynı filozoflar, uluslar âlemi veya toplumsal âlem hakkında düşünmeyi ihmal etmişlerdir. Hâlbuki insanlarca yaratılan toplumsal âlem, beşeri bilim [insan bilimi, science humaine] tarafından tanınabilir ve açıklanabilir”. İnsan, tabiatın bilgisinden de tamamen yoksun değildir. Nitekim insan, tabiat hakkında sahip olduğu bilgi sayesinde, “benzerini yapma” (Latince fac simile) yeteneğini geliştirmiştir.

Genel olarak şeylerin, özelde ise milletlerin/toplumların doğası, Vico’ya göre bizatihi oluş süreçlerinde saklıdır. Bir şeyin doğasını keşfetmek veya anlamak için, o şeyin özünü, ruhunu, cevherini aramak yersiz bir çabadır. Bir şeyin doğasını kavrayabilmek ancak o şeyin oluşum nedenlerini keşfetmek ile mümkündür. Diğer bir ifadeyle, tarihsel-toplumsal bir olayın hangi neden ve saiklerle ortaya çıktığını araştırmak (nedensellik ilişkisi kurmak), bizi o olayın doğasını kavramaya götürecek yegâne yoldur. Yani bir şeyin (toplumun veya bir toplumsal kurumun) ortaya çıkış nedenlerini bilirsek, o şeyin doğasını bilmiş oluruz.

Vico’nun düşüncesine göre tüm milletlerin/toplumların ortak bir doğası vardır. Bu düşüncenin tabii bir sonucu olarak Vico, toplumların doğmaları, gelişmeleri, yok olmaları ve yeniden doğmaları sürecini yöneten, düzenleyen kanunlar olduğu sonucuna varır.
Vico’nun Yeni Bilim adlı eserinin temel argümanı, toplumun insan eyleminin ve insani ilişkilerin bir ürünü olduğudur. Vico, insan doğasını ve toplumu dinamik kategoriler olarak görür. Gerek insan doğasının, gerekse aile gibi toplumsal kurumların tarihsel süreç içinde belli ilkeler ya da daha açık bir ifadeyle “kanunlar” doğrultusunda şekillenip dönüştüğünü ve geliştiğini iddia eder. Vico’nun bu dinamik tarih algısı, toplumsal sözleşme kuramının anti-tarihsel rasyonalizmi ile tezat teşkil eder. Toplumun, değişmeyen bir insan doğasının ifadesi olduğunu varsayan toplumsal sözleşme kuramı, örf ve adetlerin zenginliği ve çeşitliliği, geçmişin bugün üzerine etkisi ve şimdiki zamana nasıl intikal ettiğini açıklayamayan statik bir toplum öngörmekteydi. İşte Vico bu statik anlayışa karşı çıkmış, insan ve toplumun tarihselliğine yani zaman içerisindeki değişimine dikkat çekmiştir.

2.3.	Vico’nun Döngüsel Tarih Kuramı
Vico, insan toplumlarının tarihinde üç dönem olduğunu ileri sürer. Vico’nun döngüsel tarih teorisine göre toplumlar barbarlıktan medeniyete doğru seyreden, sonra tekrar barbarlığa dönen bir dizi evreden geçerler.
İlk evre, Tanrılar Çağıdır. Bu evrede din ortaya çıkar, insanlar ilahî kurallarla yönetilir, aile ve diğer temel kurumlar doğar. İkinci evre, Kahramanlar Çağıdır. Bu evrede halk (plebler) soylu bir sınıfın (patrisyen) boyunduruğu altındadır. Patrisyenler (patrici), toplumu olduğu gibi sürdürmek, plebler ise değiştirmek isterler. Üçüncü evre, İnsanlar Çağıdır. Bu evrede ise insanlar kendi niteliklerinin farkına varırlar, halk isyan eder, siyasi bir birlik kurulur ve insanlar arası eşitlik sağlanır. Bu evre aynı zamanda toplumun dejenere olup parçalanmaya başlamasının ve tekrar barbarlığa dönmesinin de başlangıcıdır. Vico’ya göre, üç aşamalı bu döngü sonsuza dek sürer.

2.4.	Vico’nun Düşüncesinin Ana Temaları
1)	“Doğru” (gerçek) ile “olgu” muadildir (eşdeğer, denk). Bir şeyi yapan, eyleyen, yaratan, o şeyin sebebidir ve dolayısıyla da onu en iyi bilen veya tanıyandır.
2)	Şeylerin doğası, oluş süreçlerinde aranmalıdır. Bir şeyin doğası, gizli cevherde veya metafizik hipotezlerde değil onu üreten, ortaya çıkmasına yol açan nedenlerde (nedensellik ilişkisinde) aranmalıdır.
3)	Eksiksiz ve tam bilgi sahibi Tanrı’nın aksine insan, kısmi ve eksik bir bilgiye sahiptir. İnsan, sahip olduğu kısmi ve eksik bilgiyi esas olarak analoji yoluyla edinir. Bilinmeyen bir şeyi, bilinen bir şeyden hareketle tahayyül eder. Bir örnek vermek gerekirse; her toplum sahip olduğu kural, örf ve adetler itibariyle diğer toplumlarla benzerlik arz eder. İşte bu nedenledir ki düşünürlerin, sahip oldukları – modern – bilgileri, eski toplumlara tatbik etmeleri mümkün olmaktadır.
4)	Toplumlar üç aşamalı bir yol takip ederler: Tanrılar Çağı, Kahramanlar Çağı ve İnsanlar Çağı. Bir millet (toplum) başka bir millet (toplum) tarafından işgal edilerek veya başka bir dizi nedenden dolayı ortadan kalkarsa, o topraklarda yaşayan insanlar yeni bir toplum meydana getirirler. Yeni doğan bu toplum da aynı evrelerden geçerek yok olmaya mahkûmdur.

2.5.	Biyografik Bilgiler

1668,	23 Haziran’da Napoli’de doğdu.
1675,	Düşerek kafatasını kırması sonucu üç yıl okula gidemedi.
1678-1680,	Napoli Cizvit Koleji’nde gramer ve felsefe dersleri aldı.
1688-1691,	Napoli Üniversitesi Hukuk Fakültesi’ne kayıt oldu ancak dersleri düzenli takip etmedi.
1699,	Napoli Üniversitesi’nde retorik hocası olarak göreve başladı.
1699-1708, Napoli Üniversitesi’nin açılış törenlerinde her yıl felsefe, bilim ve tarih üzerine önemli konuşmalar yaptı.
1709,	Son konuşması, Zamanımız İncelemelerinin Yöntemi Üzerine (De nostri temporis studiorum ratione) başlığıyla yayımlandı.
1723,	Yeni Bilim adlı eserini hazırlamaya başladı.
1725,	Yeni Bilim’in ilk baskısı.
1728,	Kendi hayat hikâyesinin yayımlanması.
1744,	23 Ocak’ta Napoli’de öldü. Aynı yıl Temmuz ayında Yeni Bilim’in son şekli yayımlandı.


Bölüm Özeti
Vico, 18. yüzyılın en parlak entelektüel ürünlerinden biri olan Yeni Bilim adlı eseriyle genel olarak düşünce tarihinde, özelde ise insan ve toplum bilimleri tarihinde özel bir yere sahiptir. Yukarıda ana temalarını incelediğimiz bu eseriyle Vico, sosyolojinin en önemli habercileri arasında yer alır. Vico, Tanrı’nın evren hakkında mutlak bilgi sahibi olduğuna inanır; çünkü O, evrenin yaratıcısıdır. Napolili düşünür, insanın da toplumun yaratıcısı olması hasebiyle, toplumu kavrayıp anlayabileceğini ileri sürer. Böylece toplum düşüncesine dünyevi bir alan açar. Filozofların Tanrı’nın yarattığı tabiatı anlayabilmek için çok çaba sarf etmelerine karşın; insanların yarattığı toplumları anlamaya çalışmayı ihmal ettiklerinden yakınır. Böylece doğa bilimlerinden farklı bir “insan-toplum bilimi” kurulması gereğini vurgular ve bu konudaki gecikmeden duyduğu şaşkınlığını ifade eder. Bu düşüncelerine paralel olarak Vico, insan doğasını sabit/statik bir kategori olarak gören, toplumun da bizatihi bu değişmez doğadan neşet ettiğini savunan toplumsal sözleşme kuramcılarına karşı çıkar. Bilakis o, insan ve toplumu tarihsel, yani zamansal olarak değişen dinamik kategoriler olarak görür. Vico, bir önceki dersimizde değerlendirdiğimiz İbn Haldun’un döngüsel tarih anlayışına temel yaklaşım itibariyle çok yakın bir tarih anlayışına sahiptir. Tüm insan toplumlarının belirli üç aşamadan (sırasıyla Tanrılar Çağı, Kahramanlar Çağı ve İnsanlar Çağı) geçerek tekrar başa döneceğini, bu döngünün sonsuza kadar süreceğini savunur.

Barbarlıktan medeniyete doğru evrilen bu üç aşamalı tarih anlayışı, gelecek derslerimizde ayrıntılı bir biçimde inceleyeceğimiz Comte’un “üç hal kanunu”nu da andırır. Ancak iki düşünür arasında çok temel bir fark vardır: Vico, birbirini takip eden üç aşamanın döngüsel olduğunu (üç aşama sırayla tamamlandıktan sonra tekrar başa, ilk aşamaya dönülecektir) ve bunun sonsuza kadar süreceğini iddia ederken; Comte döngüsel değil ilerlemeci bir tarih anlayışını savunur. Sosyolojinin isim babasına göre insan toplumları önce teolojik, sonra metafizik evreden geçer ve son durak olan pozitif/bilimsel evrede buluşur. Comte’un tarih anlayışı döngüsel değil, düz-çizgisel ve ilerlemecidir. Comte, Vico’nun özellikle tarih ve dinamik toplum anlayışından etkilendiğini gizlemez. Gerçekten de Comte’un eserlerinde Vico’nun etkileri açıkça görülür. Tıpkı Vico gibi Comte da esas yapılması gerekenin, metafizik tartışmalarda boğulup toplumsal olayların ruhunu, o gizli cevheri kavramaya uğraşmak değil (Comte’a göre bu beyhude bir çabadır), toplumsal olaylar arasındaki nedensellik ilişkisini keşfedip onlara yön veren kanunların tespit edilmesi olduğunu savunur. Bir Hristiyan-Katolik tarikatı olan Cizvit Tarikatı, 1530’ların sonunda Loyalalı Ignatius tarafından kurulmuş, 1540’da Papa 3. Paul tarafından tasdik edilmiştir. En önemli faaliyet alanları, eğitim ve misyonerliktir. Vico, La Science nouvelle, Fransızcaya çev. Christine de Belgiojoso, Paris, Librairie Jules Renouard et Cie, 1844, s. 79; vurgular yazara aittir. Eserin Türkçe çevirisi için bkz. Giambattista Vico, Yeni Bilim, çev. Sema Ünal, Ankara, Doğu Batı Yayınları, 2007. Analoji (benzeşim, andırışma, kıyas, çıkarım), iki farklı şey arasındaki benzerlik veya benzerliklerden hareketle, birincisi için dile getirilenlerin, diğeri için de söz konusu olduğunu ileri sürmek anlamına gelir.


Bölüm 3, MONTESQUIEU (1689-1755)

Bu derste, sosyolojinin öncülerinden Fransız düşünür Montesquieu’nün yaşam hikâyesi kısaca verildikten sonra başlıca eserleri genel hatlarıyla mercek altına alınacaktır. 18. yüzyılda Fransa’nın en fazla ilgi uyandıran düşünürlerinden olan ve eserleri kısa zamanda birçok baskı yapan Montesquieu, siyasi baskılara rağmen yaşadığı toplumun kurumlarını Kilise karşıtı bir dille, edebi bir üsluba da bağlı kalarak eleştirmiştir. Acem Mektupları adlı romanında Montesquieu, Paris’e gelmiş iki İranlının ağzından Fransız toplum ve siyasetine yönelik ağır eleştiriler yapmaktadır. Romalıların Büyüklük ve Çöküş Nedenleri Üzerine Düşünceler’de toplumsal ve tarihsel olaylarda Tanrısal müdahale fikrini bir kenara bırakarak genel toplumsal kanunların varlığına vurgu yapmıştır. En önemli eseri olan Kanunların Ruhu’nda ise iklim ve coğrafyanın insan ve toplum üzerindeki etkilerini ayrıntılı ve çok çeşitli örneklerle incelemeye yönelmiştir. Bu eserinde ayrıca toplum türleri ile hükümet tipleri arasında doğrudan bir ilişki bulunduğunu savunmuştur. Adı geçen üç eserin birbiri ardında yayımlandığı yaklaşık yirmi beş yıllık süreçte, Montesquieu eserlerindeki bilimsel-sosyolojik dili giderek pekiştirmiş, özellikle son iki eserinde tarihsel-toplumsal nedensellik ve tarihsel-toplumsal kanunlar gibi sosyal bilimsel yaklaşımlar geliştirmiştir. Bu özellikleriyle, sosyolojinin habercileri veya öncüleri arasında sayılmayı hak etmektedir.

3.1.	Kısa Biyografisi
Montesquieu’nün sosyoloji tarihi içerisindeki önemi, farklı açılardan, değişik örnek ve temalar merkeze alınarak incelenebilir. Söz konusu önemi ayrıntılarıyla değerlendirmeye bir anekdotla paylaşalım: Sosyoloji tarihinin en önemli figürlerinden olan, sosyoloji disiplininin metodolojik gelişimi ve özerkliğine kavuşmasına en önemli katkıyı yapan Emile Durkheim’in 1892’de Latince kaleme aldığı tezi, 18. yüzyılda sosyolojinin en önemli öncüsü sayılan Montesquieu üzerineydi. Sosyolojiyi bağımsız, müstakil bir bilim haline getirmeye çabalayan – ve bunu başaran – Durkheim’in tez konusu olarak kendisine Montesquieu’yü seçmesi oldukça anlamlıdır. Fransız düşünür, Bordeaux yakınlarındaki La Brède’de, 18 Ocak 1689’da Charles-Louis de Secondat adıyla ve Baron de la Brède et de Montesquieu (Brède ve Montesquieu Baronu) olarak dünyaya gelmiştir. Ortaöğrenimini Paris yakınlarında, Katolik Oratoryen cemaatinin kurduğu Juilly Koleji’nde tamamladı. Bordeaux ve Paris’te hukuk tahsili yaptı. 1714’te Bordeaux Parlamentosu üyeliğine getirildi. İki yıl sonra, amcasından büyük bir servetin yanı sıra parlamento başkanlığını da miras yoluyla devraldı. Montesquieu’nün zamanla hukuka olan ilgisi azalırken bilime olan ilgisi arttı. 1716’da Bordeaux Bilimler Akademisi’ne seçildi. O yıllarda kendini laboratuar deneylerine verdi; fizik, fizyoloji ve jeoloji alanlarında yazılar kaleme aldı. 1720-31 yılları arasında Avusturya, Macaristan, İtalya, İsviçre, Almanya ve Hollanda’yı dolaştı. 1729-30 yıllarında İngiltere’de 18 ay geçirdi. Bu geziler esnasında farklı toplumları gözlemleme imkanı buldu. 1728’de Fransız Akademisi’ne, 1730’da Londra Kraliyet Akademisi’ne seçildi. Ertesi yıl, Brède’deki şatosuna çekilerek Kanunların Ruhu adlı en meşhur eserinin hazırlıklarına başladı. 1748’de Cenevre’de ve anonim olarak (yazar ismi belirtilmeden) yayımlanan kitap, büyük bir ilgiyle karşılandı. 10 Şubat 1755’te Paris’te öldü.


3.2.	Eserlerine Genel Bir Bakış
3.2.1.	Acem Mektupları
1721’de, Montesquieu 32 yaşında iken Amsterdam’da anonim olarak yayımlanan Acem Mektupları (Lettres persanes) yazarına büyük bir şöhret getirdi. Kısa zamanda bestseller olan kitap, daha ilk yılında on yeni baskı yaptı. Sonraki beş yıl içinde ise küçük değişikliklerle sekiz kere yayımlandı. Montesquieu bu kitapta, Fransızların yaşamları ve kurumlarını – olabildiğince – yabancı iki kişinin, İranlı iki Doğulunun gözüyle aktarıyordu: Usbe’k ve Rica. Aslında Montesquieu, İranlılar hakkında çok az şey biliyordu; İran’la ilgili bilgileri okuduğu birkaç kitapla sınırlıydı. Ancak böyle bir tarzı benimsemesinin nedeni, kahramanlarına tamamen dışarıdan gözlemler ve sert eleştiriler yaptırabilmekti. Söz konusu iki İranlı (Acem) kahraman, İsfahan’dan Marsilya ve oradan da Paris’e gelip burada on yıl sürgün hayatı yaşamak zorunda kalmışlardı. Montesquieu’nün romandaki kurgusuna göre bu iki yabancı, Fransa hakkındaki gözlemlerini, mektupları aracılığıyla İran’da bıraktıkları yakınlarıyla paylaşıyordu. Bu gözlemler, Fransızların gündelik hayatlarına olduğu kadar, ülkede cari (yürürlükte) olan toplumsal, siyasi ve dini kurumlara da temas ediyordu. Montesquieu, Fransa’dan İran’daki yakınlarına mektuplar gönderen Usbe’k ve Rica’nın ağzından, Fransızların yaşam tarzları ve kurumlarına genellikle mizahi bir dille ağır eleştiriler yöneltiyordu. 161 mektuptan oluşan romanda özellikle dikkat çeken husus, anti-Katolik, yani Kilise ve Papalık karşıtı bir dilin hâkim olmasıdır. İşte bu nedenledir ki Montesquieu, Fransa’da iktidarın entelektüel üretim ve basın-yayını baskı altına alıp sıkı bir sansür uyguladığı 1720’li yıllarda, eserini başka bir ülkede ve anonim olarak yayımlamak zorunda kalmıştı. O yıllarda Bastille Hapishanesi’nde tutuklu bulunan birçok yayıncı-matbaacı ve yazar bulunmaktaydı. Montesquieu, kendi adının yer almadığı ve iki yabancının ağzından kaleme alınmış olan bu romanında, Fransız yaşam biçimine, siyasî ve dinî kurumlara korkusuzca ve amansız eleştiriler yöneltebiliyordu. Papadan bir sihirbaz olarak bahsediyor, Engizisyon’un korkunç uygulamaları karşısında hüzünlü bir hayreti açıkça ortaya koyabiliyor ve dolaylı da olsa dinsel hoşgörüyü (özellikle Protestanlara yönelik) savunabiliyordu.

3.2.2.	Romalıların Büyüklük ve Çöküş Nedenleri Üzerine Düşünceler
Montesquieu’nün ikinci kitabı, 1734 tarihli Romalıların Büyüklük ve Çöküş Nedenleri Üzerine Düşünceler (Considérations sur les causes de la grandeur des Romains et de leur décadence) adlı eserdir. Bu eserde Montesquieu, Roma İmparatorluğu’nun yükseliş, çözülüş ve çöküş nedenlerini açıklamaya yönelmiştir. Montesquieu, Tanrısal müdahaleyi saf dışı bırakarak, Romalıların çöküş nedenlerini sosyal ve siyasal nedenlerle açıklar. Bir dizi ikincil nedenden-de söz eden Montesquieu’ye göre, çöküşün başlıca nedeni, merkeziyetçi siyasettir. Romalılar, eyaletlerin gücünü yok ederek, büyük bir imparatorluğun yönetim yerini tek bir merkezde toplamışlar ve kendi yok oluşlarını hazırlamışlardır. Montesquieu, bu eserinde Tanrı’yı tarihsel süreçten uzaklaştırmakla kalmamış, bireyin bu süreçteki rolünün cüzi olduğuna da dikkat çekmişti: Birey, “genel hareket”in sadece bir aracıydı. Ona göre, Romalı devlet adamları (Sezar ve Pompeus), İmparatorluğu çöküşe sürükleyen kararları almamış olsalardı ve onların yerinde başka yöneticiler olsaydı bile genel gidişat içinde Roma İmparatorluğu yıkılmaktan kurtulamayacaktı.

3.2.3.	Kanunların Ruhu
Montesquieu’nün en önemli eseri olan Kanunların Ruhu yaklaşık yirmi yıllık bir çalışmanın ürünüdür. Fransız Devleti’nin basın-yayın hayatına uyguladığı sansür ve baskı nedeniyle Cenevre’de ve anonim olarak yayımlanmıştır. Eser, her biri on ila yirmi bölümden müteşekkil otuz bir kitaptan oluşmaktaydı; iki cilt hâlinde basılmıştı. Montesquieu, Kanunların Ruhu’nda, yasaların ve genel olarak halkın yaşam tarzı ve kültürünün oluşumunda iklimin rolüne büyük önem atfeder. Aslında, iklimin insan ve toplumun mizacına olan etkisi ilk defa Montesquieu tarafından ele alınmış bir mesele değildi. Hipokrat’tan (Milattan önce 460-370) İbn Haldun’a (1332-1406) ve Jean Bodin’e (1529-1596) kadar birçok düşünür iklim ve coğrafyanın insan ve toplum üzerine olan etkilerinden söz etmişti. Daha sonraki dönemlerde, bu konuda aşırı fikirler ileri sürenler de yok değildi.

Örneğin, 19. yüzyılda Fransız filozof Victor Cousin (1792-1867), iklimin ve tabiatın insan üzerine etkisini şu abartılı ifadelerle dile getiriyordu: “Bana bir ülkenin haritasını verin, şeklini, iklimini, sularını, rüzgârlarını ve bütün fizikî coğrafyasını söyleyin; doğal üretimini, bitki örtüsünü, hayvanlarını söyleyin, ben de apriori o ülkenin insanının ne olacağını, belli bir çağda değil tüm çağlarda, rastlantısal olarak değil zorunlu olarak o ülkenin tarihte ne gibi bir rol oynayacağını size söyleyeyim”. Montesquieu, iklimin insanların karakterlerini (mizaç) belirlediğini; dolayısıyla örf ve âdet, kanunlar ve hükümet biçimlerinin oluşumu üzerinde etkili olduğunu savunur. Düşünüre göre, soğuk iklimlerde insanlar daha gayretlidir. Bunun nedeni, soğuk iklim koşullarında yaşayan insanların biyolojik durumlarıdır. Bu insanların kalpleri daha kuvvetli ve kan dolaşımları daha sağlıklı olduğu için biyolojik olarak diğer insanlara göre üstündürler. Bu üstünlük, yani fizikî olarak kuvvetli olma duygusu; daha güvenli, daha az kuşkucu, tedbirli ve akıllı olma durumunu da beraberinde getirir.

Soğuk iklimlerde insanlar zevk konusunda pek az, ılıman ülkelerde daha çok duyarlıdırlar. Sıcak ülkelerde ise insanların bu konudaki duyarlılıkları pek şiddetlidir. Montesquieu’ye göre yeryüzünde Kuzeye doğru gidildikçe kusurları çok az, erdemleri çok fazla olan insanlarla karşılaşılır. Güneye doğru inildikçe ise durum bunun tam tersidir. İklime bağlı etkenler, toplumsal kurumlar ve kanunlar üzerinde de etkili olur. Montesquieu, örneğin kölelik kurumunun doğrudan iklimin bir sonucu olduğunu savunur: “Fazla ısının vücudu gevşettiği ve insanları tembel ve ruhsuz yaptığı, yalnızca ceza korkusunun onları yararlı bir iş yapmaya zorladığı bir ortamda, kölelik akla pek aykırı görünmez. Kölenin efendisine olduğu gibi, efendinin de hükümdarına karşı gevşek davranması, sivil (toplum içindeki) köleliğin yanı sıra siyasî köleliğin de ortaya çıkması sonucunu doğurur”. Montesquieu’ye göre, iklim kadar bir ülkenin coğrafi durumu da orada yaşayanların mizaçlarını etkiler. Aşağıdaki pasajı kaleme alırken, aklından Britanya Adaları’nın geçtiğini tahmin etmek zor değildir: “Ada sakinleri, kıtalılara göre özgürlüklerine daha düşkündürler. Adaların alanı genellikle küçüktür; halkın bir kısmı diğerini baskı altında tutmak için kolay kolay seferber edilemez. Deniz onları büyük imparatorluklardan ayırır; tiranlık dar sınırlar içinde kendine o denli destek bulamaz. İstilacılar deniz tarafından durdurulur; adalılar istilaya uğramayacakları için kendi kanunlarını kolaylıkla koruyabilirler”.


Bölüm Özeti
On sekizinci yüzyılda Fransa’nın en meşhur düşünürlerinden olan Montesquieu, maruz kaldığı siyasi baskılara rağmen başta Kilise olmak üzere yaşadığı toplumun kurumlarını edebi bir üsluptan da taviz vermeden eleştirmiştir. Acem Mektupları adlı eserinde, İranlı iki kahramanın gözlemlerinden hareketle, Fransız toplum ve siyasetine yönelik ağır eleştiriler yapmaktadır. Romalıların Büyüklük ve Çöküş Nedenleri Üzerine Düşünceler’de ise toplumsal ve tarihsel olaylarda nedenselliğe vurgu yapmıştır. En önemli eseri olan Kanunların Ruhu’nda ise iklim ve coğrafyanın insan ve toplum üzerindeki etkilerini ayrıntılı ve çeşitli somut örneklere dayanarak incelemeye yönelmiştir. Bu eserinin en orijinal yanı ise toplum türleri ile hükümet tiplerini doğrudan ilişkilendirmesidir. Montesquieu’nün eserlerinde kullandığı bilimsel-sosyolojik dil, dönemi göz önünde bulundurulduğunda son derece dikkat çekicidir. Erken sayılabilecek bir dönemde, özellikle yukarıda adı geçen son iki eserinde, tarihsel-toplumsal nedensellik ve kanunlar gibi sosyal bilimsel bir yaklaşım geliştirmeye çabalamıştır. Montesquieu, bu özellikleriyle on dokuzuncu yüzyılda ortaya çıkacak sosyolojinin habercileri arasında yer almaktadır.


Bölüm 4, MONTESQUIEU: SOSYOLOJİNİN HABERCİSİ

Montesquieu’ye ayırdığımız bu ikinci derste, düşünürün neden sosyolojinin habercileri arasında yer aldığı meselesi tartışılacaktır. Bu çerçevede, nasıl bir toplum düşüncesine sahip olduğu, toplumsal düşüncesini ne tür bir nedenselliğe oturttuğu, ne tür kavramsallaştırmalar yaptığı üzerinde durulacaktır. Bu noktada, toplumu belirleyen maddi ve manevi unsurların neler olduğu, Kanunların Ruhu adlı eserinden hareketle incelenecektir. Ayrıca, Montesquieu’nün esas ilgi alanı olduğunu gördüğümüz hükümet tiplerinin (cumhuriyet, monarşi ve despotizm) özellikleri üzerinde durulacak; bu tiplerin toplumsal bağlamlarında nasıl tespit edildiği ortaya konulacaktır. Toplum yapısı ile hükümet biçimleri arasında kurduğu doğrudan ve zorunlu ilişki, Montesquieu’yü sosyolojinin bir alt dalı olan siyaset sosyolojisinin de ilk temsilcilerinden yapmaktadır.

4.1.	Montesquieu’nün Toplum Düşüncesi
Montesquieu, 18. yüzyıl entelektüellerinin çoğu gibi, bir konuda uzmanlaşmış değil, klasik felsefe eğitimi almış bir kalem ustasıydı. Fransız düşünürün yapıtlarında, tarih, siyaset bilimi, siyasal kuram ve sosyolojiyle ilgili incelemelerin hepsini birden görmek mümkünse de Montesquieu, Aydınlanma döneminin ilk ve en büyük sosyoloğu sayılmıştır. Kanunların Ruhu adlı en meşhur eserinin önsözünde vurguladığı şu düşünce, onun neden ilk büyük sosyologlardan sayıldığını açıklar: “Ben ilkelerimi, kendi önyargılarımdan değil şeylerin doğasından çıkardım”. Montesquieu, toplumsal düşüncenin önceki temsilcilerine kıyasla daha zengin ve ayrıntılı bir tarihsel analize, daha kapsamlı ve sistematik bir yaklaşıma sahiptir. Toplumu, yapısal bir bütün olarak tanımlar. Daha önemlisi değişik toplumsal fenomenlerin özgül nedenlerini bulmaya çabalar. Ona göre, kanunlar insan aklının somutlaşmış hâlini ifade eder ve fizikî ortama ve toplumsal kurumlara da uygun olmak durumundadırlar. Montesquieu, genel olarak düşüncesinin çıkış noktasını Kanunların Ruhu’nun önsözünde şöyle ifade eder: “Öncelikle insanları inceledim ve onların, kanun ve örflerin sonsuz çeşitliliği içinde, sadece kendi fantezileriyle [hayal ve hevesleriyle] hareket etmediklerini gördüm. İlkeler tespit ettim ve istisnai durumların bu ilkelere riayet ettiklerini gördüm. Milletlerin tarihleri bu ilkelere uygun ve devamlılık içinde cereyan eder. Her özel kanun diğer bir kanuna bağlıdır veya daha genel bir kanundan kaynaklanır”.

Montesquieu, toplumun kaotik ve değişken bir fenomen olduğunu öne sürmesine rağmen, yüzeyin altında davranış, kurumlar ve kanunlardan oluşan düzenli bir yapının var olduğunu savunur. Bu düşünceden hareketle, toplumsal kurum ve süreçlerin, ampirik ve tarihsel bir analizle keşfedilebilecek olan belirli maddi koşulların ürünü olduğunu yazar. Montesquieu’ye göre bütün toplumsal fenomenler birbirine bağlıdır; her özgül kanun başka bir kanunla bağlantılıdır. Bu düşünceden genel bir sonuca varmak gerekirse, Fransız düşünürün toplum anlayışı atomist (parçacı) değil holist (bütüncül) bir yaklaşımın eseridir: Toplumlar bütünleşmiş bütünlerdir. Montesquieu’nün esas ilgi alanı hükümet (yönetim) biçimleridir. Ancak ortaya koyduğu yönetim tipleri aslında toplum tiplerinden başka bir şey değildir. Hukuk ve siyaset, toplumsal bağlamla uyum içinde olmak durumundadır. Montesquieu’nün düşüncesinde toplumsal bağlam ise somut olarak arazi yapısı, iklim, meslekler, dinî kurumlar, ticaret, örf ve adetlere tekabül eder.

Montesquieu’ye göre kanunlar bir bütün olarak toplumun “ruhu”nu, başka bir ifadeyle özünü ifade eder. Dolayısıyla hukuki-siyasi olanla toplumsal olan arasında ayrım yapmak güçtür. Böyle bir ayrım, formel (biçimsel) bir ayrımdır. Montesquieu, hükümet biçimleriyle ilgili sınıflandırmasının (cumhuriyet, monarşi, despotizm) gerçek yönetim tiplerinden daha ziyade ideal tipleri kapsadığını vurgular. Montesquieu’nün yönetim biçimleri aslında birer “ideal tip”tir, yani mantıksal kurgulardır ve analizi kolaylaştırmak üzere gerçekliğin zengin ve değişken tarihsel ayrıntılarından hareketle soyutlanmışlardır. Bu metodolojik yaklaşımıyla Montesquieu, Aristo’nun klasik politik felsefe geleneğinden açıkça farklılaşmaktaydı. Aristo da yönetim biçimlerini sınıflandırmıştı. Ancak onun bahsettiği hükümet şekilleri birer öz-dü; yani sınırlı bir tarihsel deneyime dayanan, zaman-dışı ve evrensel soyutlamalardı. Hâlbuki politik olanın toplumsal olanla ilişkisinin farkında olan Montesquieu, hükümet biçimlerini insanlığın somut tarihsel tecrübesinden süzerek soyutlamış ve tipleştirmişti. Montesquieu politik felsefeden kopuşu işte bu yaklaşımıyla gerçekleştirmiştir. Ancak bir toplumsal değişim teorisi geliştirmemiş/geliştirememiştir. Bir toplum tipinin başka bir toplum tipine nasıl dönüştüğü sorunsalı Montesquieu’nün eserlerinde yer almaz. Hükümet biçimleriyle ilgili geliştirdiği tipoloji genel olarak eşzamanlıydı ve toplumsal değişim meselesini ihmal ediyordu. Özetlemek gerekirse, Montesquieu’nün hükümetleri sınıflandırması, bir tipoloji kurması, sosyolojik yöntem açısından büyük bir önem taşımakla birlikte, dinamik bir toplum anlayışından yoksundu.

4.2.	Toplumu Belirleyen Maddi Koşullar: İklim ve Coğrafya
Montesquieu, toplumu çeşitli unsurlardan oluşan fakat bu unsurların yalnızca bütünde anlam bulduğu bir sistem olarak görür (holist yaklaşım). İklim ve coğrafya bu sistemi oluşturan temel unsurlardandır. Önceki dersimizde de belirttiğimiz gibi, Montesquieu’den evvel başka düşünürler de fizikî faktörlerden hareketle toplumsal tahliller yapmaya yönelmişlerdi. Ancak Montesquieu bu faktörlerin bir bütün olarak toplumun yapısına etkisini analiz eden ilk düşünürdür.

Montesquieu – bazen mübalağa da ederek – bu maddî/fizikî koşulların intihar, evlilik, kölelik gibi toplumsal kurumların ortaya çıkış ve gelişimlerine etki ettiğini savunmuştur. Ancak Montesquieu monist (tekçi) bir yaklaşım sergilemekten de kaçınır: Fizikî nedenlerin yanı sıra moral (manevi) nedenlere de işaret etmeyi ihmal etmez.

Kanunların Ruhu’nda şöyle yazar: “İnsanlar birçok şeyden etkilenir: iklim, din, kanunlar, hükümetin buyrukları, geçmişin örnekleri, örf, usuller. Tüm bunlardan genel bir ruh doğar. Her ülkede bu nedenlerden herhangi birinin daha güçlü bir biçimde devreye girmesiyle orantılı olarak, diğer nedenler aynı derecede zayıflamıştır. Vahşiler üzerinde doğa ve iklim neredeyse tek başlarına hüküm sürerken, Çinlileri adetler yönetmektedir; Japonlar ise kanunlar altında ezilmektedir. (…) Roma’ya ise hükümetin buyrukları ile eski örf ve adetler yön vermekteydi”. Bu alıntının da açıkça gösterdiği gibi, Montesquieu’ye göre herhangi bir toplumun yapısı tek bir faktörün değil çok sayıda faktörün işlemesine bağlıdır. Toplum çeşitli unsurlar arasında ortaya çıkan bir dengenin ürünüdür. Toplumsal gelişme, salt fizikî öğelerin etkisini zaman içerisinde zayıflatırken, fizikî olmayan (moral/ahlaki, manevi…) unsurların etkisi de güçlenmektedir. Kanun yapıcının rolü de tam bu noktada önem arz etmektedir: fizikî ve ahlaki güçler arasında bir denge tutturmak.
Kısaca ifade etmek gerekirse; toplumsal – ve dolayısıyla siyasal – olan, fizikî ve ahlaki faktörlerin bir arada etkili olduğu bir süreç içinde şekillenmektedir. Bu noktada, tüm bu toplumsal-siyasal süreçte bireye düşen pay veya rolle ilgili bir not düşmek gerekir. Montesquieu’nün toplum anlayışının genel çerçevesi içinde birey zımnen (üstü kapalı bir şekilde) bir araç veya nesne olarak konumlandırılmaktadır. Fizikî ve ahlaki güçlerin kesintisiz etkileşimi şeklinde tasavvur edilen toplumsal sistem içinde, birey pasif bir unsur konumuna indirgenmektedir.


4.3.	Sosyolog Montesquieu
Sosyoloji şayet, toplumsal olanı bilimsel olarak inceleme ve anlamaya çalışma faaliyeti ise Montesquieu, sosyolog unvanını hak eder diyebiliriz. Montesquieu’nün ünlü yapıtı Kanunların Ruhu esas olarak tarihi idrak edilebilir, anlaşılır kılmaya yönelik bir çabanın ifadesidir. Sonsuz sayıda olan ve sonsuz çeşitlilik arz eden, birbiriyle uyumsuz ve bağdaşmaz gibi görünen tarihsel verileri (örf ve adetler, fikirler, kanunlar, siyasî ve toplumsal kurumlar vs.) anlamaya çalışır Montesquieu. Sosyolojinin temel hareket noktası da işte budur: tutarsız, bağdaşmaz, anlamlı bir bütünlük arz etmeyen sonsuz sayı ve çeşitlilikteki olayı anlaşılır kılmak üzere anlamlı bir sıraya ve düzene sokmak. Sonsuz sayı ve çeşitlilikteki tarihi veri, nasıl anlaşılır bir düzene oturtulabilir? Tutarsız veriden idrak edilebilir/kavranabilir bir düzene geçmek nasıl mümkündür? Montesquieu, Romalıların Büyüklük ve Çöküş Nedenleri Üzerine Düşünceler (Considérations sur les causes de la grandeur des Romains et de leur décadence) adlı eserinde şöyle yazar: “Dünyaya hükmeden, tâlih değildir. Bu, kendilerini belirli bir planda yönettiklerinde refaha kavuşan, başka bir planda yönettiklerinde yenilgiye uğrayan Romalılara sorulabilir. Her monarşide onu yükselten, sürdüren ya da çökerten hem ahlaki hem fizikî genel nedenler vardır. Bütün tesadüfler [aslında] bu nedenlere bağlıdır. Eğer bir savaşın sonucu olarak, yani özel bir nedenle, bir devlet ortadan kalkmışsa, bu devletin tek bir savaşla ortadan yok olmasını gerektirecek, genel bir neden vardır. Tek bir sözcükle, ana gidiş kendisi ile birlikte özel tesadüfleri de getirir”.

Montesquieu’nün sosyolojik düşüncesinin özü şu noktada odaklanır: İlk bakışta tesadüfî gibi görünen olaylar dizisinin arkasında yatan derin nedensellik ilişkisini kavramak gerekir. Sonsuz sayı ve çeşitlilikteki örf ve âdet, fikirler, toplumsal ve siyasal kurumlar belirli az sayıda başlık altında organize edilebilir. Daha bilimsel bir ifadeyle söylemek gerekirse, söz konusu çeşitlilik, belirli birkaç “ideal tip”e indirgenebilir. Montesquieu’nün düşüncesinin temelinde şu öngörü bulunmaktadır: Olayların genel akışını belirleyen nedenleri kavradığımız zaman değişimi anlayabilir, idrak edebiliriz. Yani değişimi anlaşılır kılmak, ancak nedenleri tespit ettiğimiz zaman mümkün olabilir. Çeşitlilik ancak kavramsallaştırılıp “tip”ler altında düzenlenir, organize veya kategorize edilirse anlaşılır kılınabilir.

4.4.	Siyaset Sosyolojisine Doğru: Hükümet Tipleri
Montesquieu, Kanunların Ruhu adlı eserinde sosyopolitik bir kuram geliştirir. Böylece bugün sosyolojinin bir alt dalı olan siyaset sosyolojisinin de temellerini atar.
Kitap, tematik olarak üç ana başlık altında değerlendirilebilir:
1)  Montesquieu, tarihte ortaya çıkmış çok sayıdaki yönetim biçiminden hareketle bir tipoloji oluşturmuş ve bunları üç tipe indirmiştir. Bu üç tipi, “tabiatları” (nature) ve “ilkeleri” (principe) bağlamında tanımlamıştır. Geliştirdiği üçlü tipoloji ile siyaset sosyolojisinin temellerini atmıştır.
2)	İnsanların örfleri ve meydana getirdikleri toplumsal kurumlar üzerinde iklim ve coğrafyanın etkisini (fizik/maddi etki) incelemiştir.
3)	Sosyal nedenlerin; ticaret, para, nüfus, din, örf ve adetler ve özellikle kanunlar üzerindeki etkilerini ele almıştır.

Yukarıda genel hatlarıyla belirttiğimiz bu üç ana tema, sosyolojinin iki önemli faaliyet alanına işaret etmektedir:
1) Toplumsalın siyaset, siyasalın toplum üzerine etkisini incelemek (siyaset sosyolojisi);
2) Maddi ve manevi nedenlerin, toplumların örgütlenme biçimleri üzerine olan etkilerini incelemek.
Montesquieu, böylece hükümet biçimleri kuramı ile nedensellik kuramını mezcetmiş, birleştirmiştir. Fransız düşünürün temel iddialarından biri, siyasal rejimlerle toplumların boyutu, büyüklükleri (morfolojileri) arasında bir ilişki olduğudur.

Montesquieu, sosyal tipler ile yönetim biçimleri arasındaki ilişkiyi ortaya koyarak sosyolojinin, daha özelde ise siyaset sosyolojisinin öncüleri arasında yerini almıştır. Bu ilişkiye dair geliştirdiği düşüncelerde, bugünden bakıldığında şüphesiz eleştiriye açık birçok yön bulunabilir. Ancak bu konuda, sosyolojik anlamda ilk fikir beyan edenler arasında yer alması, onu sosyoloji tarihinin önemli isimleri arasına sokar.
Montesquieu, tarihe bakarak, daha doğru bir ifadeyle tarihsel gözleme dayanarak üç hükümet tipi tespit eder. Bu üçlü tipolojiyi, iki kritere/ölçüte göre ortaya koyar. Bunlar hükümetlerin “tabiatı” ve “ilkesi”dir.
Montesquieu’nün, hükümetin “tabiatı” ile kastettiği, egemenliği elinde bulunduranların sayısıdır. Diğer bir ifadeyle, bir hükümet (yönetim) biçiminin tabiatını belirleyen şey, egemenliği elinde bulunduran kişi sayısıdır. Bu sayı, monarşi ve despotizmde olduğu gibi bir veya cumhuriyette olduğu gibi birden fazla olabilir.
Yönetim biçimlerini tespit ederken, Montesquieu’nün başvurduğu ikinci ölçüt “ilke”dir. Hükümetin “ilkesi” ile Montesquieu’nün kastettiği; yönetimin sağlıklı işlemesi ve varlığını sürdürebilmesi için o yönetim altında yaşayan insanları motive eden (isteklendiren), harekete geçiren histir. Üç hükümet biçimine, cumhuriyet, monarşi, despotizm, tekabül eden ilkeler sırasıyla, “erdem”, “şeref” ve “korku”dur. Bu ilkeler, toplumsal birliği yaratma ve toplumsal düzeni sürdürme işlevini görmektedir.

Montesquieu’nün Kanunların Ruhu’nda sözünü ettiği üç hükümet biçiminin özellikleri şu şekilde özetlenebilir.

4.4.1.	Cumhuriyet
Montesquieu – “tabiatı” itibariyle – halkın bir kısmının veya tamamının egemen olduğu hükümet şeklini “cumhuriyet” olarak nitelendirir. Cumhuriyet yönetiminin hâkim olduğu toplumlarda insanlar birer vatandaş olarak eşittirler.
Toplumlar büyüklükleri veya morfolojileri itibariyle değerlendirildiğinde, cumhuriyet yönetimi ancak eski Yunan siteleri gibi küçük toplumlarda mümkün olabilir.
Bu yönetim şeklinin “ilkesi”, “erdem”dir. Bu ilke ile Montesquieu, vatan aşkı veya vatanseverlik duygusunu kasteder. Cumhuriyetin ilkesinin “erdem” olması, “cumhuriyet ile yönetilen toplumlarda insanlar erdemlidirler” anlamına değil, “erdemli olmalıdırlar” anlamına gelir. “Erdem”, Montesquieu’nün vokabülerinde ahlaki veya dini değil siyasi bir değere işaret eder. Montesquieu’nün siyasi erdem ile kastettiği ise kanunlara riayet edilmesi ve bireyin topluma saygı duyması, hatta kendini ona (topluluğa, kolektif yapıya) adamasıdır.

4.4.2.	Monarşi
Egemenliğin tek bir kişiye ait olduğu fakat yönetimin kanunlar çerçevesinde yürütüldüğü hükümet şeklini, Montesquieu monarşi olarak adlandırır. Yani bu hükümet biçiminin “tabiatı”, tek bir kişinin egemen olmasıdır. Ancak sınırsız bir yetki söz konusu değildir. Hükümdarın otoritesi veya yetkileri kanunlar ile sınırlıdır.
Toplumun morfolojisi bakımından ise bu yönetim biçimi, o dönemin Avrupa’sındaki monarşiler gibi orta büyüklükteki toplumlarda söz konusu olabilir. Eşitsizlik ve farklılık üzerine kurulu olan bu rejimin ilkesi, şeref-tir. Şeref Montesquieu’ye göre felsefi veya kutsal bir anlam içermez, toplumsal-siyasi bir anlama sahiptir. Bireyler sınıfsal farklılık ve toplumsal çeşitliliğe saygılı bir şekilde, toplumsal ve siyasal itibarlarını (şereflerini) sürdürmek veya artırmak çabasındadırlar. Montesquieu’ye göre itibar arayışının monarşilerde bir tutku hâlini alması normal ve gereklidir. Eşitsizlik-farklılık üzerine kurulu bu toplumlarda, insanların itibar (şeref) peşinde koşmaları rejim için hiçbir sakınca teşkil etmediği gibi, sosyopolitik düzenin sağlıklı bir şekilde devamı için gereklidir de...

4.4.3.	Despotizm
Egemenliğin tek bir kişiye ait olduğu ve yönetimin hükümdarın arzu ve kaprislerine göre yürütüldüğü hükümet şeklini, Montesquieu despotizm olarak kavramsallaştırır. Asya imparatorlukları gibi büyük toplumlara uygun bir hükümet şeklidir. Bu yönetim şeklinin hâkim olduğu toplumlarda mutlak eşitlik söz konusudur. Tüm insanlar hükümdar nezdinde aynı derecede değersizdir. Yani değersizlikte bir eşitlik söz konusudur. Sınırsız bir iktidara sahip olan ve toplumu yalnızca kendi arzu ve kaprislerine göre yöneten despotu frenleyebilecek tek kuvvet dindir. Bu yönetim şeklinin ilkesi “korku”dur. Despotizmin var olabilmesi için korkunun topluma nüfuz etmesi, halk arasında hüküm sürmesi gerekir. Ancak Montesquieu’ye göre korku, siyasi yok oluşa götürür ve korkuyla itaat edenler insanlıklarını kaybederler. Kısacası, despotik hükümetlerin uzun ömürlü olabilmeleri Montesquieu’ye mümkün görünmez. Montesquieu, bu üç hükümet biçiminden ilk ikisini “ılımlı” (insani), üçüncüsünü ise insanlık dışı (barbar) olarak niteler.

HÜKÛMET TÜRLERİ
CUMHURİYET: tabiatı; halkın bir kısmının veya tamamının egemen olduğu hükümet şekli. toplum morfolojisi; küçük toplumlar, ilkesi; erdem.
Monarşi: Egemenliğin tek bir kişiye ait olduğu fakat yönetiminin kanunlar çerçevesinde yürütüldüğü hükümet şekli. toplum morfolojisi; orta büyüklükteki toplumlar. ilkesi; şeref.
Despotizm: egemenliğin tek bir kişiye ait olduğu ve yönetimin hükümdarın arzu ve kaprislerine göre yürütüldüğü hükümet şekli. toplum morfolojisi; Büyük toplumlar. ilkesi; korku.


Bölüm Özeti
Bu bölümde, on sekizinci yüzyıl düşünürü Montesquieu’nün sosyolojinin öncüleri arasında sayılmasının nedenleri açıklanmış ve tartışılmıştır. Bu bağlamda, düşünürün nasıl bir toplum düşüncesine sahip olduğu, toplumsal düşüncesini ne tür bir nedenselliğe oturttuğu ve ne tür kavramsallaştırmalar yaptığı üzerinde durulmuştur. Fransız düşünüre göre toplum yapısında belirleyici olan maddi ve manevi unsurların neler olduğu, Kanunların Ruhu adlı eserinden hareketle incelenmiştir. Ayrıca, sosyolojinin bir alt dalı olan siyaset sosyolojisinin ilk temsilcilerinden kabul edilen Montesquieu’nün, toplum yapısı ile hükümet biçimleri arasında kurduğu ilişki irdelenmiş; tespit ettiği tipleri (cumhuriyet, monarşi ve despotizm) hangi toplumsal ölçütler etrafında belirlediği açıklanmıştır.


Bölüm 5,	MONTESQUIEU: SİYASETİN SOSYOLOJİSİ

Montesquieu, Kanunların Ruhu’nda İngiliz Anayasası’nı incelemiş ve İngiliz siyaset sisteminin iki temel unsuru olduğunu tespit etmişti: siyasal özgürlük ve siyasal temsil. Fransız düşünüre göre tüm devletlerin ortak ve genel amacı, varlıklarını sürdürmektir. Ancak bunun yanı sıra, her devletin bir de kendine özgü amacı vardır. İngiliz anayasasının özgül amacı siyasal özgürlüktür. Yani İngiliz devletinin varlığının devamı siyasal özgürlük fikrine bağlıdır. Amacı özgürlük olan ve halkın meclislerle temsil edildiği İngiliz hükümet tipi, Montesquieu’nün kuramsallaştıracağı “kuvvetler ayrılığı” öğretisi üzerine bina edilmiştir.
Montesquieu’nün siyaset sosyolojisi alanında yaptığı çözümlemeler, bize onun genel sosyoloji anlayışının temel meselelerini ortaya koyma imkânı verir. Bunlar;
1) Hükümet biçimi gibi spesifik bir temadan kalkarak toplumun tümü nasıl anlaşılabilir?
2) Sosyolog, olgu ile değer arasında nasıl bir konumda yer almalıdır?
3) Toplum üzerine yapılan çözümlemelerde, akılcı evrensellik ile tarihsel özellikler arasında nasıl bir denge kurulmalıdır?
Sosyoloji tarihinde Montesquieu, genellikle sosyolog değil “sosyolojinin öncüsü” kabul edilir. Bunun nedeni olarak; sosyoloji” sözcüğünün Montesquieu’nün yaşadığı dönemde henüz var olmaması; Montesquieu’nün modern toplumu incelememiş olması ve düşüncesinde ilerleme fikrinin yer almaması gösterilir.

5.1.	Kuvvetler Ayrılığı
“ılımlı hükümet” – “ılımlı olmayan hükümet” ayrımı, Montesquieu’nün düşüncesinin kilit taşı niteliğindedir. Hükümet tipleri kuramı içinde yaptığı bu ayrım Montesquieu’ye, İngiltere üzerine olan düşüncelerini ortaya koyma imkânı vermiştir. Kanunların Ruhu adlı eserinin 11. Kitabı’nın 6. Bölümü’nde, Fransız düşünür İngiltere Anayasası’nı incelemiştir. Bu bölüm, zamanında o-kadar güçlü bir yankı uyandırmıştır ki birçok İngiliz anayasacı, ülkelerinin kurumlarını Montesquieu’nün tahlillerinden hareketle yorumlamış ve anlamaya çalışmıştır. Montesquieu, Manş’ın öte yakasında öyle bir itibara sahipti ki İngilizler, Kanunların Ruhu’nu okuyarak kendilerini daha iyi tanıyacaklarına inanmışlardı. Montesquieu, İngiliz siyaset sisteminde iki temel unsur tespit etmişti: siyasal özgürlük ve siyasal temsil. Tüm devletlerin ortak ve genel amacı, varlıklarını sürdürmektir. Ancak bunun yanı sıra, Montesquieu’ye göre, her devletin bir de kendine özgü amacı vardır: Roma’nın amacı genişlemek ve büyümekti. Lakedaimon-un amacı savaş, Yahudi kanunlarının amacı din, Marsilya’nınki ise ticaretti. Diğer bir deyişle, Roma’nın varlığını sürdürmesi yayılmaya, Lakedeimon’unki savaşa, Yahudilerinki dine ve Marsilya’nınki de ticarete bağlıydı. Dünyada ayrıca bir millet vardır ki, diye devam eder Montesquieu, anayasasının amacı doğrudan siyasal özgürlüktür. Yani o devletin varlığının devamı siyasal özgürlük fikrine bağlıdır. İşte bu devlet İngiltere’dir. Siyasal temsil meselesine gelince, Montesquieu bunu tam anlamıyla yalnızca İngiltere modelinde, daha açık bir ifadeyle İngiliz monarşisinde görür. Cumhuriyet adını verdiği hükümet tipinde Montesquieu’nün düşündüğü anlamda bir siyasi temsil söz konusu değildir. Cumhuriyet kuramını geliştirirken esin kaynağı Yunan siteleriydi. Buralarda bir halk meclisi olmakla birlikte, bu meclisler halk tarafından seçilen ve halkın temsilcilerinin oluşturduğu meclisler değillerdi. Tekrar etmek gerekirse, Montesquieu gerçek anlamda bir siyasal temsilin İngiliz monarşisinde bulunduğunu gözlemlemiştir. Amacı özgürlük olan ve halkın meclislerle temsil edildiği bu hükümetin en temel özelliği, bugün hâlâ gündemde olan ve üzerine pek çok söz söylenen “kuvvetler ayrılığı” öğretisidir.

Montesquieu, “ılımlı” bir hükümetin hâkim olduğu İngiltere’ye bakarak “kuvvetler ayrılığı” kuramını geliştirir. Buna göre devlet denilen aygıt üç ayrı kuvvetten müteşekkildir: yürütme, yasama ve yargı.
Montesquieu İngiliz siyasal sistemine bakarak, bu üç kuvveti ayrı ayrı ve birbirleriyle olan ilişkileri bağlamında şöyle değerlendirir:
1)	Yürütme: Montesquieu, İngiltere’de hükümdarın yürütme gücünü elinde tuttuğunu belirtir. Karar alma ve eyleme geçmede hız gerektiren bu kuvvetin tek bir kişinin elinde bulunmasının ne kadar isabetli olduğunu ifade eder.
2)	Yasama: Bu kuvvet, iki mecliste somutlaşır: soyluları temsil eden Lordlar Kamarası ve halkı temsil eden Avam Kamarası.
3)	Yargı: İngiltere’deki yargı gücü hakkında ise Montesquieu şöyle yazar:
“İnsanlar arasında pek korkunç sayılan yargı kuvveti, ne belirli bir mevkiye, ne de belirli bir mesleğe bağlı olduğundan görünmez hale gelir ve sanki yok olur”.

Bu kuvvet olabildiğince az sayıda kişiden oluşan bir gruba ait kılınmalıdır. Ayrıca, kısıtlı sayıda üyeden oluşan bu grubun inisiyatifi (üstünlüğü, karar verme yetkisi) sınırlı olmalıdır. İnsanlar, kişilerin gücünden değil, kanunların gücünden çekinmelidirler; yargıçlardan değil, yargıdan korkmalıdırlar. Montesquieu’ye göre, ancak bir kuvvetin, diğerini/diğerlerini durdurduğu veya dengelediği toplumlarda devlet özgürlükleri teminat altına alabilir ve bireyler kendilerini hür ve güvende hissederler. Montesquieu, toplumsal kuvvetlerin bir denge içinde, birbirlerini sınırlar biçimde düzenlenmesi gerektiğini savunur ve bunun özgürlüğün başlıca koşulu olduğunu ileri sürer. Ancak şunu belirtmek gerekir ki, Fransız düşünür tüm bu değerlendirmelerini aristokratik bir toplum modeli üzerinde yapar. Asıl maksadı, İngiltere’de gördüğü “kuvvetler ayrımı” modelini, Fransa’ya aktarmaktır. Zira Fransa, sahip olduğu aristokratik toplum yapısıyla, ancak İngiliz modelini takip ederse özgürlükleri teminat altına alabilir. Montesquieu, “iyi” hükümetlerin “ılımlı” olduğunu, hükümetlerin “ılımlı” olmasının ise ancak gücün sınırlanması veya kimsenin kimseden korkmaması ile mümkün olabileceğini savunur. Montesquieu’ye göre İngiltere veya Fransa gibi aristokratik toplumların sağlıklı bir şekilde varlıklarını devam ettirebilmeleri için soyluların kendilerini güvende hissetmeleri gerekir. Bunun için de soyluların hakları, bizzat siyasal örgütlenmenin kendisi (yani devlet) tarafından güvence altına alınmalıdır. Kısaca belirtmek gerekirse, Kanunların Ruhu’nda ileri sürülen denge fikri esas itibariyle aristokratik bir toplum için söz konusu edilmektedir. Sözün özü, Montesquieu Fransız monarşisinin anayasası üzerine yürütülen tartışmalarda kral ya da halkın tarafında değil, kendisinin de mensubu olduğu aristokrasinin tarafındadır. Bir aristokrat olarak, kendi sınıfının çıkarlarını monarka – yani krala – karşı korumayı amaçlayan Montesquieu’nün fikirleri, tarihin bir cilvesi olarak sonraki yıllarda (1789 Fransız Devrimi sürecinde) başka bir sınıfın, halkın sözcülüğüne soyunan burjuvazinin siyasal meşruiyetine temel teşkil edecektir.

5.2.	Siyaset Kuramından Sosyolojiye: Üç Mesele
Montesquieu’nün siyaset sosyolojisine dair yaptığı çözümlemeler, bize onun genel sosyoloji anlayışının temel meselelerini ortaya koyma imkânı verir. Bunlar, üç başlık altında toplanabilir:

5.2.1.	Hükümet Tipinden Toplumsal Bütünün Sosyolojisine
Hükümet biçimi gibi spesifik (özellikli) bir konudan hareketle toplumun tümü nasıl anlaşılabilir? Bu soru, Marksizm bağlamında şöyle formüle edilebilir: Ekonomik örgütlenme biçimlerinden yola çıkarak toplumun genelini nasıl analiz edebilir, nasıl anlayabiliriz? Bu soruya verilecek cevap, üç inceleme alanını içerir: Montesquieu’nün dikkate aldığı siyasal rejimin dışsal nedenleri nelerdir? Açıklanacak olgular ile nedenler arasında kurduğu ilişkilerin niteliği nedir? Kanunların Ruhu’nda bir bütün olarak görülen toplum üzerine sentetik bir yorum var mıdır, yoksa yalnızca nedenlerin bir sıralaması ve belirleyici ile belirlenen arasında, belirleyicilerin hiçbirinin kesin olduğu söylenemeden çeşitli bağlantıların yan yana konması mı söz konusudur? Kanunların Ruhu’na yakından bakıldığında aslında nedenlerin sıralanmasının hiçbir sistematik nitelik taşımadığı görülür. Montesquieu önce, coğrafi ortamın etkisini ele alır. Bu etkiyi iklim ve toprak-arazi olarak ikiye ayırır. Ardından, aralarında ticaret, para ve nüfusun da bulunduğu toplumsal nedenleri dikkate alır. Ayrıca, ortak yaşamın örgütlenmesinde en güçlü etkiye sahip unsurlardan biri olan dinin rolünü inceler. Kısaca, Montesquieu belirli sayıda nedeni gözden geçirir. Düşüncesine esas teşkil eden temel izlek fizikî ve ahlaki nedenler ayrımıdır. İklim ve coğrafya fizikî nedenleri, bir milletin genel anlayışı ve din, ahlaki nedenleri teşkil etmektedir. Montesquieu, ortak yaşamı oluşturan ticaret ve nüfusu da – fizikî ve ahlaki olandan – ayrı bir kategori olarak değerlendirebilirdi; ancak nedenler kuramını sistematik bir zemine oturtmadığı için, bunu yapmamıştır. Tüm bu nedenleri kendi içinde tutarlı bir sıralamaya koymak gerekirse (Montesquieu bunu yapmamıştır) iklim, toprağın doğası ve coğrafyadan kalkarak nüfusa geçmek; buradan da tamamen toplumsal nedenlere yönelmek daha uygun olurdu. Peki, belirlenenler nelerdir? Yani Montesquieu’nün yukarıda bahsedilen nedenlerle açıklamaya çalıştığı şeyler nelerdir? Bunlar esas olarak yasalar, gelenekler ve davranışlardır. Bu kavramları ayrı ayrı şöyle tanımlar: “Gelenekler ve davranışlar yasaların yerleştirmediği, yerleştiremediği ya da yerleştirmek istemediği alışkanlıklardır. Yasalarla gelenekler arasında şöyle bir fark vardır: Yasalar yurttaşların davranışlarını, gelenekler ise insanların davranışlarını düzenler.

Geleneklerle davranışlar arasında da şöyle bir fark vardır: Gelenekler iç tutumlarla, davranışlar ise dış tutumlarla ilgilidir”. Montesquieu’nün son derece isabetli bir şekilde yaptığı “yasalar” ve “gelenekler” ayrımını şu şekilde de açıklayabiliriz: Yasalar, devlet tarafından belirlenmiş ve onaylanmış buyruklardır. Gelenekler ise toplum tarafından benimsenmiş ve üyelere kabul ettirilmiş, bir yasa tarafından zorunlu kılınmayan olumlu ya da olumsuz buyruklardır. Bunlara saygı gösterilmemesi durumunda verilecek cezalar, yasal olarak öngörülmemiştir. Montesquieu’nün nedenlerle kurumlar arasında kurduğu bağı daha yakından incelemek için Kanunların Ruhu’nda coğrafi ortamı ele aldığı bölümlere bakmak yerinde olur. Düşünür, coğrafi ortam derken özellikle iklim ve toprağın özelliklerini dikkate alır. Aşırı bir basitleştirme ile iklimi sıcak-soğuk, ılıman-aşırı, zıtlığına indirger. Montesquieu daha önce belirttiğimiz gibi, insanların huylarını, duyarlılıklarını, davranış biçimlerini doğrudan iklimle açıklar: “Soğuk ülkelerde zevklere düşkünlük azdır, ılımlı ülkelerde bu düşkünlük artar, sıcak ülkelerde ise aşırı hal alır. İklimler enlemlere göre ayırt edildiği gibi, bir bakıma duyarlılık derecelerine göre de ayırt edilebilirler. İngiltere ve İtalya’nın operalarını gördüm. Her ikisinde de aynı piyesler ve aynı aktörler vardı. Ama aynı müzik, biri son derece sakin, diğeri son derece heyecanlı iki millet üzerinde şaşılacak derecede değişik etkiler bırakıyordu”.


Aron’un da isabetle kaydettiği gibi, bu tür öneriler doğru olsaydı sosyoloji çok daha kolay olurdu. Montesquieu, belirli bir fiziki ortamın insanların fizyolojik, sinirsel ve psikolojik hallerini doğrudan etkilediğini hatta belirlediğini savunur görünmektedir. Ancak kölelik gibi bazı kurumlara ilişkin açıklamaları daha karmaşıktır. Daha önce de alıntıladığımız bir pasajda şöyle yazar:
“Fazla ısının vücudu gevşettiği ve insanları tembel ve ruhsuz yaptığı, yalnızca ceza korkusunun onları yararlı bir iş yapmaya zorladığı bir ortamda, kölelik akla pek aykırı görünmez. Kölenin efendisine olduğu gibi, efendinin de hükümdarına karşı gevşek davranması, sivil [toplum içindeki] köleliğin yanı sıra siyasî köleliğin de ortaya çıkması sonucunu doğurur”. Yukarıdaki metin, Montesquieu’nün düşüncesinin değişik boyutlarını görmek açısından son derece ilgi çekicidir. Yazar, öncelikle kölelik ile iklim arasında oldukça basit ve doğrudan bir ilişki kurar. Fakat bunun hemen devamında “kölelik akla pek aykırı görünmez” ifadesi gelir. Bu ifadeyle Montesquieu, zımnen (üstü kapalı bir biçimde) köleliğin aslında akla aykırı bir kurum olduğunu ifade etmiş olur. Böylece insan doğasının evrenselliğine dair bir anlayışı ortaya koyar. Bu alıntıda iki yönlü bir yorum dikkat çeker: Bir yanda olgu olarak kurumların determinist (gerekirci, belirlenimci) yorumu, diğer yanda evrensel değerler adına bu kurumlar hakkında verilen yargı yer alır. Bu iki yorum, “akla pek aykırı görünmez” formülü ile bağdaştırılır. Kısacası, Montesquieu köleliğin insan doğasının özüne aykırı olduğunu ortaya koyarken, kölelik gerçeğine mazeret olarak iklimin etkisini işaret eder. Böyle bir öneri ancak iklimin bir kurum üzerinde etkili olduğu ya da onun ortaya çıkışını – kaçınılmaz kılmasa da – desteklediği fikri benimsenirse mantıksal açıdan kabul edilebilir. Şayet neden ile sonuç arasında zorunlu bir ilişki varsa, ahlaki bir suçlama ile bilimsel olarak kanıtlanmış belirlenimcilik (determinizm) arasında açık bir çelişki ortaya çıkar.
Nitekim sonraki bölümde Montesquieu, düşüncesini daha açık bir şekilde ortaya koyan şu satırları kaleme alır:
“Bu konuyu ele almama neden, zihnim mi yoksa kalbim mi bilmiyorum. Yeryüzünde hür insanları çalıştırmayacak iklim belki yoktur. Kanunlar kötü olduğu için tembel insanlar ortaya çıktı; tembel oldukları için de bu insanları köle durumuna soktular”.

Yukarıdaki alıntı, köleliği iklime bağlayan önceki alıntıyı yalanlar görünmektedir. Burada Montesquieu, iklimin hiçbir yerde köleliği zorunlu kılmadığını söyler; bu kurumun ortaya çıkış nedeni kötü yasalardır. Görünen o ki Montesquieu bu tür olgularla karşılaşan bütün sosyologlar gibi kararsızdır. Eğer sosyolog, nedensel açıklamayı sonuna kadar götürüp, kölelik gibi korkunç bir kurumun kaçınılmaz olduğunu keşfederse, içinden çıkılmaz bir duruma düşer ve hiç arzu etmediği bir durumu kabul etmek zorunda kalır. İşte bu nedenle Aron, kurumların coğrafya ile açıklanmasını, çağdaş sosyologların “nedensel zorunluluk” ilişkisi değil, “etki” ilişkisi adını verdikleri türden bir açıklama olarak kabul etmek gerektiğini öne sürer. Bu kabule göre, belirli bir neden bir kurumu bir başkasından daha olası kılar. Montesquieu son tahlilde, nedenlerin çoğunluğu ilkesini kabul etmiş görünür. Önceki derste alıntıladığımız aşağıdaki satırlar bunun en açık göstergesidir: “İnsanlar birçok şeyden etkilenir: iklim, din, kanunlar, hükümetin buyrukları, geçmişin örnekleri, örf, usuller. Tüm bunlardan genel bir ruh doğar. Her ülkede bu nedenlerden herhangi birinin daha güçlü bir biçimde devreye girmesiyle orantılı olarak, diğer nedenler aynı derecede zayıflamıştır. Vahşiler üzerinde doğa ve iklim neredeyse tek başlarına hüküm sürerken, Çinlileri adetler yönetmektedir; Japonlar ise kanunlar altında ezilmektedir. Lakedaimon’a yön veren örftü; Roma’ya ise hükümetin buyrukları ile eski örf ve adetler yön vermekteydi”. Bu alıntıda altı çizilmesi gereken bir ifade “genel bir ruh”tur. Aron, bu ifadenin günümüz sosyal bilim literatündeki karşılığının, bir ulusun “kültürü” yani belirli bir yaşama biçimi ve ortak ilişkiler olduğunu belirtir. Burada “genel ruh” – veya çağdaş karşılığıyla “kültür” – neden değil sonuçtur, zaman içinde topluluğu şekillendiren fiziki ve ahlaki etkilerin tümünün sonucu.

Bir ulusun genel ruhu, coğrafyanın ve tarihin yarattığı özel bir topluluğun varoluş, davranış, düşünüş ve hissediş biçimidir. Bu kavramsallaştırma, esasında iki işlevi yerine getirir: 1) Bütün açıklamaları içine alacak son bir açıklama yapmadan kısmi açıklamaları bir araya getirmeye olanak sağlar ve 2) siyaset sosyolojisinden toplumsal bütünün sosyolojisine gitmeye izin verir.

5.2.2.	Olgular ve Değerler
İkinci mesele, olgu ile değer arasında, kurumların anlaşılması ile istenilen, arzu veya tercih edilen “iyi” (Montesquieu’nün tabiriyle “ılımlı”) rejimin belirlenmesi sorunudur. Bazı kurumları bir yandan “belirlenmiş” (déterminées) ve kendilerini insanlara dayatan kurumlar olarak kabul etmek, diğer yandan da bunlar hakkında siyasi yargılarda bulunmak (ılımlı, aşırı, insani, iyi, kötü vb.) nasıl mümkün olabilir?
Bazı durumlarda kaçınılmaz olarak ortaya çıktığı iddia edilen bir rejimin insan doğasına aykırı olduğunu söylemek bir sosyolog için mümkün müdür? Daha açık ifade etmek gerekirse, fizikî (iklim, coğrafya) ve toplumsal şartların (toplumun morfolojisi, büyüklüğü) belirlediği iddia edilen kurumlar hakkında iyi-kötü, ılımlı-ılımlı olmayan, insani-gayri insani vb. nitelemelerde bulunmak yani değer yargısı belirtmek ne kadar tutarlı bir çözümlemedir?
Aslında sosyolojinin bu temel sorunu şu şekilde ortaya konabilir: Sosyolog kurumların çeşitliliğini, bunlar hakkında değer yargısı belirtmeden mi gözlemlemek zorundadır? Somutlaştırmak gerekirse, köleliği veya herhangi başka bir kurumu açıklarken, değer yargısında bulunma, bunlar arasında bir ayrım yapma ve bir hiyerarşi kurma imkânına sahip midir?
Eğer bir topluluğun kurumlarının bir koşullar bütünü tarafından zorunlu olarak belirlendiği varsayılırsa, var olan kurumların mümkün olanın en iyisi olduğu sonucuna varmak kaçılmaz olur. Oysa Montesquieu Kanunların Ruhu’nda birçok kere sosyolog olarak değil ahlakçı olarak yargıda bulunur. Örneğin, köleliğin aslında insan aklına aykırı olduğunu – ama belli koşullarda anlaşılabileceğini – belirtir; “İspanya ve Portekiz’in Engizisyoncularına Çok Saygılı Bir Uyarı” başlıklı bölümde ise engizisyona karşı çıkar. Bu tavrına bakarak, Montesquieu’nün sadece bir sosyolog olmadığı, her şeyden önce insan olduğu söylenebilir. Ya da bir sosyolog olarak köleliği açıkladığı, ama hemen ardından bir insan olarak hislerine yenik düştüğü, öfkelendiği, köleliği ve engizisyonu yargıladığı ve mahkûm ettiği ileri sürülebilir. Fakat bu açıklamalar, Montesquieu’nün eserini dikkatlice okuyan biri için tatmin edici değildir. Zira Montesquieu’nün yargılayıcı tavrı çok temel bir ön kabule dayanır: Düşünüre göre hakkaniyet ve adalet denilen ve insanlar tarafından konulan yasalardan önce gelen daha temel ve evrensel ilkeler vardır. Bu inancını, eserinin hemen başında şu vurguyla ifade eder: “Hakkaniyet ilişkilerinin, onları ortaya koyan pozitif kanunlardan önce var olduğunu itiraf etmek gerekir”.

Montesquieu net olarak ifade etmese de bu ilkelerin kaynağının Tanrı olduğunu hissettirir. İşte bu nedenledir ki Montesquieu, despotizmle cumhuriyeti karşılaştırır, evrensel ilkeler ışığında bu iki hükümet tipini değerlendirir ve ilkinin gayri insani, ikincisinin ise insani olduğu yargısına varır. Eğer belirlenimci felsefenin (determinizm) sonuna kadar gitseydi, yani belirli koşulların zorunlu olarak belirli hükümet tiplerini doğurduğunu iddia etseydi, belirli koşullar sonucu ortaya çıkan her rejimin normal, doğal ve dolayısıyla tartışılmaz olduğunu söylemek zorunda kalırdı. Oysa Montesquieu, bir yandan kurumların çeşitliliğini açıklamak, öte yandan da bu çeşitlilik üzerine yargıda bulunma hakkını korumak ve kullanmak ister. Başka bir deyişle, kanunların (pozitif yasaların) çeşitliliğini nedensel olarak açıklamak isterken, aynı zamanda incelediği kurumlarla ilgili değer yargıları ortaya koyabilmesine olanak verecek evrensel ölçütlere (hakkaniyet, adalet vb.) de sahip olmak ister. Ancak bu noktada önemli bir mesele karşımıza çıkmaktadır: Evrensel olarak geçerli bu ilkelerle, belirlenimci (determinist) felsefenin nasıl bağdaştırılacağı, çözülmesi pek kolay olmayan bir sorundur. Montesquieu çözüm yolunu, Tanrı’dan inorganik doğaya, hayvanlar aleminden insana kadar tüm varlıkların hiyerarşisini kurarak gösterir:
“Bütün varlıkların yasaları vardır; Tanrının yasaları vardır; maddi dünyanın yasaları vardır; insanüstü varlıkların yasaları vardır; hayvanların yasaları vardır; insanların yasaları vardır”.
Montesquieu’ye göre, maddi alanda, doğada, hayvanlar âleminde geçerli olan yasalar zorunlu bir nedenselliğe tabidir. Bu alanlarda çiğnenemeyecek, karşı durulamayacak zorunlu yasalar vardır. İnsana gelince, akıllı bir varlık olan insana dair yasaların çiğnenebileceğini savunur. Çünkü akıl ile özgürlük bir arada bulunur. Akıllı bir varlık olan insan aynı zamanda özgürdür ve dolayısıyla kanunlara uymama imkânı (hürriyet) vardır. Bu nedenle de insan davranışına ait yasalar, zorunlu nedensellik türünden değildir. İşte bu özgürlük durumu, insanı diğer varlıklardan üstün kılar.

5.2.3.	Akılcı Evrensellik ve Tarihsel Özellikler
Üçüncü mesele, akılcı evrensellik (universalisme rationnel) ile tarihsel özellikler (particularités historiques) arasındaki ilişkiler sorunudur. Montesquieu istibdadın yani despotizmin insan doğasına aykırı olduğunu söyler. Peki, nedir “insan doğası”? Her zaman ve her yerde değişmez bir “insan doğası” var mıdır? İnsanın, insan olarak nitelikleri nereye kadar gider? Geleneklerin, davranışların ve kurumların sonsuz çeşitliliği ile insan doğası nasıl bağdaştırılabilir? Şayet bir insan doğasından bahsediyorsak, bu sonsuz çeşitlilik nasıl açıklanabilir?
Bu soruların cevabı, aslında genel olarak bir önceki meseleyle (olgular ve değerler) ilgili açıklamalarda yer almaktadır. Montesquieu’nün düşüncesinde, tarihsel toplulukların çeşitliliğini vurgulayan formüllerin yanı sıra akılcı (rationnel) ve evrensel (universaliste) bir bakış da söz konusudur. İşte bu – akılcı ve evrenselci – yaklaşımın bir sonucu olarak Montesquieu insanların ortak ve değişmez, kısaca evrensel bir doğaya sahip olduğunu ön görmektedir.

5.3.	Genel Değerlendirme ve Sonuç
Sosyoloji tarihinde Montesquieu, “sosyolog” olarak değil fakat “sosyolojinin öncüsü” veya “habercisi” kabul edilir. Bunun nedenleri Aron’a göre şöyle sıralanabilir:
1)	Birinci neden, Montesquieu’nün yukarıda incelediğimiz eserleri kaleme aldığı dönemde henüz “sosyoloji” sözcüğünün var olmamasıdır. Bu kelimenin mucidi Auguste Comte’tur ve ortaya çıkışı 1830’ların sonudur.
2)	İkinci neden, Montesquieu’nün modern toplum üzerine düşünmemiş olmasıdır. Sosyolojinin kurucuları kabul edilen Comte ve Marx esas olarak kapitalist ve sanayileşmiş toplumların nitelikleri, sorunları ve değişimleri üzerinde dururlar. Montesquieu’nün incelemelerinin konusu modern – kapitalist ve endüstriyel – toplum olmadığı gibi, kullandığı kategoriler de büyük ölçüde klasik siyasal felsefeye aittir. Bu anlamda Montesquieu, klasik düşünürlerin sonuncusu, sosyologların ilkidir. Bir toplumun esas olarak siyasal sistemi ile belirlendiğini düşündüğü ve bir özgürlük anlayışına vardığı ölçüde hâlâ klasik bir düşünürdür. Ama başka bir açıdan, klasik siyasal düşünceyi genel bir toplum anlayışı içinde yeniden yorumlamış, topluluğun bütün yönlerini sosyolojik olarak açıklamaya yönelmiştir.
3)	Üçüncü neden, Montesquieu’nün düşüncesinde “ilerleme” fikrinin yer almamasıdır. Fakat onun “ilerleme”ye Comte’un inandığı anlamda inanmaması pek şaşırtıcı değildir. Montesquieu, dikkatini siyasal rejimlere yönelttiği için tarih içinde iyiye doğru tek yönlü bir hareket (“ilerleme”) göremezdi. Gerçekten de günümüze kadar siyasal evrim, Montesquieu’nün de gördüğü gibi art arda dönüp-gelmeler, gidiş-gelişler, yükseliş ve çöküşler şeklinde cereyan etmiştir. Montesquieu, insanlığı ekonomik ve bilimsel gelişim bağlamında incelemediği için, ilerleme fikrini dikkate almamıştır. Gelecek derslerde; Auguste Comte’u incelerken insanlığın bilim ile ilerlemesi düşüncesini; Karl Marx’ı incelerken ise ilerlemenin ekonomik felsefesini göreceğiz.

5.4.	Biyografik Bilgiler
1689,	18 Ocak’ta Charles-Louis de Secondat ismiyle, Bordeaux şehri yakınlarında Brède Şatosu’nda doğar.
1700-1705,	Paris yakınlarında, Katolik Oratoryen cemaatinin kurduğu Juilly Koleji’nde ortaöğrenimini tamamlar.
1708-1709,	Bordeaux ve Paris’te hukuk eğitim alır.
1714,	Bordeaux Parlamentosu’na üye olur.
1716,	Bordeaux Bilimler Akademisi’ne seçilir.
1717-1721,	Bilimsel çalışmalara yönelir. Böbrek bezi, vücut ağırlığı, şeffaflık, yankı gibi konular üzerine yazılar kaleme alır.
1721,	Acem Mektupları imzasız olarak yayımlanır. Kitap büyük ilgi görür.
1728,	Fransız Akademisi’ne seçilir. Almanya, Avusturya, İsviçre, İtalya ve Hollanda seyahatlerine çıkar.
1729-1730,	İngiltere’de kalır.
1731,	Brède Şatosu’na çekilir ve Kanunların Ruhu’nu hazırlamaya koyulur.
1734,	Romalıların Büyüklük ve Çöküş Nedenleri Üzerine Düşünceler adlı eseri yayımlanır.
1748,	Kanunların Ruhu Cenevre’de isimsiz olarak yayımlanır. Kitap, büyük ilgi toplar.
1755,	10 Şubat’ta Paris’te ölür.

Bölüm Özeti
Montesquieu’ye göre İngiliz siyaset sistemi iki temel unsura dayanmaktadır: siyasal özgürlük ve siyasal temsil. Fransız düşünüre göre İngiliz anayasasının özgül amacı siyasal özgürlüktür. Bu, İngiliz devletinin varlığının, siyasal özgürlük fikrine bağlı olduğu anlamına gelmektedir. Amacı özgürlük olan ve temsil esasına göre örgütlenmiş İngiliz hükümet tipi, “kuvvetler ayrılığı” ilkesine dayanmaktadır.
Sosyoloji tarihçileri tarafından Montesquieu, sosyolog değil, sosyolojinin öncüsü olarak kabul edilmektedir. Bunun nedeni olarak ise şu argümanlar ileri sürülür:
1.	“Sosyoloji” sözcüğünün Montesquieu’nün yaşadığı dönemde henüz icat edilmemiş olması,
2.	Montesquieu’nün modern toplumu incelememesi,
3.	Montesquieu’nün düşüncesinde “ilerleme” fikrinin bulunmaması.

Montesquieu’nün siyaset sosyolojisi bize şu meseleleri tartışma imkânı sunmaktadır:
1.	Hükümet biçimlerinden hareketle toplumu anlamak mümkün müdür?
2.	Sosyolog, olgu ile değer arasında nasıl konumlanmalıdır?
3.	Sosyolojik çözümlemede, akılcı evrensellik ile tarihsel özellikler arasındaki denge nasıl kurulmalıdır?


Bölüm 6, AUGUSTE COMTE (1798-1857)

Fransız Devrimi’nin hemen akabinde, toplumsal ve siyasal olarak çalkantılı bir dönemde yaşamış olan Fransız düşünür Auguste Comte (1798-1857), doğa bilimlerinden esinlenerek toplumsal olayları incelemek üzere “sosyoloji” adını verdiği yeni bir bilim dalının temellerini atmıştır. Bu derste, erken gençlik döneminde eşitlikçi ve özgürlükçü bir çizgiden seçkinci-cumhuriyetçi bir noktaya kayan Comte’un özel ve entelektüel hayatının ana hatları çizildikten sonra, kurduğu pozitivist düşünce sistemine ve özelde toplum düşüncesine genel bir giriş yapılacaktır. Ayrıca pozitivizmin öngördüğü bilimsel araştırma yöntemlerine değinilecek, gözlem, deney, karşılaştırma ve tarihsel yöntem açıklanacaktır.

6.1.	Comte’un Kısa Entelektüel Biyografisi
Auguste Comte, 19 Ocak 1798’de, Fransız Devrimi’nin dokuzuncu, Cumhuriyet’in altıncı yılında güney Fransa’da Montpellier şehrinde doğmuştur. Katolik ve monarşist küçük bir memur olan babasının aksine, Comte erken yaşlarından itibaren özgürlükçü ve cumhuriyetçi ilkeleri benimsemiştir. Bu düşüncelerin etkisiyle İmparator Napoléon Bonaparte’a nefret beslemiştir. 1814’te son derece saygın ve girilmesi zor bir eğitim kurumu olan Ecole polytechnique-in giriş sınavlarına katılmış ve kabul listesinin ilk sıralarında yer almayı başarmıştır. Böylece, eğitimini sürdürmek amacıyla taşrayı terk etmiş ve hayatının geri kalanını geçireceği Paris’e gitmiştir.

Dönemin siyasî koşulları altında Ecole polytechnique muhalif görüşlerin (cumhuriyetçi-jakoben düşüncelerin) odağı olması nedeniyle geçici bir süreliğine kapatılmıştır. Tekrar açıldığında ise Comte, cumhuriyetçi görüşlerinin etkisiyle okula geri dönmemiştir. Paris’te özel matematik dersleri vererek geçimini sağlayan Comte, 1817’de yaşantısı üzerinde kalıcı bir etki bırakan, dönemin en önemli ve üretken düşünürlerinden Claude Henri de-Saint-Simon (1760-1825) ile tanıştı; onun sekreteri ve yakın arkadaşı oldu. Bu tanışıklığın en önemli sonuçlarından biri, Comte’un eşitlikçi ve özgürlükçü görüşlerinden vazgeçip, üstadının etkisiyle seçkinci bir düşünceye kayması oldu. Comte, artık seçkinci bir toplum ve siyaset düşüncesini savunuyordu. Comte ve çalkantılı bir karaktere sahip olan Saint-Simon’un yolları 1824’te kişisel ve entelektüel anlaşmazlıklar nedeniyle ayrıldı. İki düşünür arasında karakter çatışmasının yanı sıra, takip edilmesi gereken entelektüel strateji açısından da ciddi bir farklılaşma ortaya çıktı: Saint-Simon acil reform ihtiyacını vurguluyor, kendisine destek veren sanayici ve bankacıların önderliğinde toplumun bir an önce yeniden örgütlenmesi gerektiğini savunuyordu. Saint-Simon’un bu aktivist tavrına karşı Comte, bilimsel doktrinin temellerini güçlendirmenin, reform etkinliklerinden daha önemli ve gerekli olduğunu savunuyordu. Ayrıca Comte, Saint-Simon’un kendi kurduğu doktrine (Saint-Simonizm) dinî bir form verme girişimine de şiddetle itiraz ediyordu. Fakat ilerde göreceğimiz gibi sonraki yıllarda Comte da benzer bir teşebbüste bulunacak, kurduğu pozitivist doktrine dinsel bir form verecek ve “İnsanlık Dini” adında yeni bir din kurduğunu ilan edecekti.

Claude Henri de-Saint-Simon (1760-1825)
Saint-Simon, Fransız Devrimi sonrasında ortaya çıkan ütopik sosyalizmin en önemli temsilcilerinden biri sayılır. Pozitivizmin habercisi sayılan bu aristokrat düşünür, her şeyden önce bilime ve ilerlemeye inanmaktaydı. Spekülatif tartışmaların yerini pozitif fikirlerin, ilahi esaslara dayanan ahlak ve siyasetin yerini akla dayanan ahlakın ve endüstriye dayanan politikanın alması gerektiğini savunmaktaydı. Comte’un en önemli ilham kaynaklarından olan ve bir anlamda hocası sayılan Saint-Simon’a göre ana sınıf, çalışan sınıftır. Toplumu besleyen, ayakta tutan kesim bu sınıftır. Siyasetin bir üretim bilimi olduğunu savunan düşünüre göre devleti sadece işçi sınıfı değil, tüm üreticiler yönetmelidir. Fransızcaya “industriel” yani “sanayici” sözcüğünü kazandıran Saint-Simon’a göre, toplumun maddi gücünü sanayiciler, manevi gücünü ise bilim adamları sağlayacaktır. “Sanayici”, toplumun genel olarak ihtiyaçlarını veya maddi zevklerini karşılayacak bir veya birçok maddi vasıtayı üretmeye ve üretilen bu malları fertlere ulaştırmaya çalışan kişidir. Saint-Simon’a göre Sanayileşmekte olan bir toplumda (örneğin 19. yüzyılın başlarında Fransız toplumunda) temel çelişki, üretime her ne şekilde olursa olsun katılanlarla, katılmayanlar arasındadır. Bu düşüncenin bir parçası olarak, toplum için hayati olan meslekler üretime yönelik olanlardır. Bu nedenle bir toplum en iyi kimyagerlerini, mimarlarını veya ustalarını kaybederse, ülkenin ihtiyaçlarını karşılayan bu üreticilerin yerini doldurmak çok zor olacağından en azından bir kuşağın büyük sıkıntılar yaşaması kaçınılmazdır. Buna karşılık, saray efradının, subayların, bankacıların, din adamlarının veya mülk sahiplerinin önde gelenlerinin yitirilmesi, toplumda büyük üzüntülere yol açsa da devletin gerçek yapısında bir değişikliğe yol açmayacağı için ikincil derecede önem arz etmektedir. Saint-Simon, iktisadi alt yapının önemine vurgu yapmış, iktisadi ve siyasi liberalizm ile demokrasiyi amansızca eleştirmiştir. Devletin, insanların yönetimiyle ilgilenmeyi bırakması ve sadece malların idaresiyle ilgilenmesi gerektiğini ileri sürmüştür. Ona göre yönetimde sadece mühendisler, mimarlar, teknisyenler, iktisatçılar vs. yani uzmanlar görev almalıdır. Saint-Simon’un önerdiği bu yönetim tarzına bugün teknokrasi adı verilmektedir. Bu yönetim anlayışına göre; sanayi, ekonomi ve devlet, politikacılar değil, uzmanlar, teknisyenler ve uygulayımcılar tarafından yönetilmelidir. Kısaca ifade etmek gerekirse, Saint-Simon eşitliğe inanmayan seçkinci (elitist) düşünürler arasında yer alır; hiyerarşiyi ve aydınların üstünlüğünü savunur.

Saint-Simon’la yollarını ayırdıktan sonra Comte, yaşamını yeniden özel dersler vererek sürdürmeye başlar. Bu arada tüm entelektüel faaliyetlerini kurduğu pozitif felsefenin gelişmesine ayırır. Geliştirdiği fikirlerini dönemin önde gelen bazı düşünürleriyle paylaşmak üzere dersler vermeye başlar. 1826-1828 yılları arasında ağır bir psikolojik rahatsızlık geçiren ve rahatsızlığı, Seine Nehri’ne atlayıp intihar etme noktasına varan Comte, cinnet tedavisi görür. 1829’da iyileşerek aralarında bilim ve edebiyat dünyasının önemli isimlerinin de yer aldığı bir gruba tekrar Pozitif Felsefe Dersleri vermeye başlar. Bu dersler, 1830-1842 yılları arasında 6 cilt olarak yayımlanır. Comte, dev eseri Pozitif Felsefe Dersleri’ni 1830-1842 yılları arasında yayımladığında akademik camianın kıyısında yoksul bir yaşam sürmeye devam eder. Kalıcı bir görev almak için başvurduğu akademik kurumlar tarafından sürekli olarak reddedilir. Ancak bilim dünyası içinde giderek artan bir şöhrete kavuşur: Fransa’da Emile Littré, İngiltere’de John Stuart Mill gibi dönemin bazı tanınmış düşünürlerinin hayranlığını kazanır. 1844, Comte’un kendi ifadesiyle “benzersiz bir yıl” olur. O yıl, Comte üst sınıftan bir kadın olan Clotilde de Vaux ile tanışır. Bu genç kadınla tanışması Comte üzerinde en az Saint-Simon ile karşılaşması kadar etkili olur. Ancak büyük bir tutkuyla bağlandığı Clotilde de Vaux’ya olan aşırı romantik aşkı platonik düzlemde kalır. Tanışmalarından yaklaşık bir buçuk yıl sonra, Clotilde yakalandığı tüberküloz hastalığı sonucu ölür. Clotilde de Vaux ile yaşadığı karşılıksız aşk Comte’un düşüncelerinde derin bir değişime neden olur.

Comte, derin bir duygusallık içinde kaleme aldığı, 1851-1854 yılları arasında yayımladığı ve Clotilde’in anısına adadığı Pozitif Siyaset Sistemi adlı eserinde pozitif felsefeye dini bir form kazandırır. Hislerin düşünceden, duyguların akıldan daha öncelikli olduğunu savunmaya başlar. Kurduğu doktrini (pozitivizm) dinselleştirdiği, pozitivizmi bir “İnsanlık Dini”ne dönüştürdüğü için takipçilerinin birçoğunu kaybeder. John Stuart Mill ve Emile Littré gibi birçok takipçisi, Comte’un kurduğu ve kendisini “Başrahip” ilan ettiği İnsanlık Dini’ni tasdik etmek istemez. Yeni dinin ritüellerini, özel takvimini ve ayrıntılı kurallarını kabul etmeye yanaşmazlar, hatta bunları Comte’un kurduğu pozitivist felsefenin inkârı olarak değerlendirirler. Bazı takipçilerini kaybetmek, Comte’u yıldırmaz. 1848’de Pozitivizmin propagandasını yapmak üzere Pozitivist Topluluk (Société positiviste) adında bir dernek kurar. Bu dernek aracılığıyla İnsanlık Dini gerek Fransa’da gerekse de dışarıda (İspanya, İngiltere, Amerika Birleşik Devletleri, Hollanda, Meksika, Brezilya...) çok sayıda taraftar toplar. Evrensel yeni bir dinin kurucusu olarak Comte, Rus Çarı Nikola’ya ve Osmanlı sadrazamlarından Mustafa Reşit Paşa’ya mektuplar göndererek onları yeni kurduğu dine davet eder. İnsanlık Dini’nin ilmihâlini hazırlar ve 1852’de Pozitivist İlmihal (Catéchisme positiviste) başlığıyla yayımlar. Tanrısı “İnsanlık” olan ve dünyayı kurtuluşa erdirecek yeni evrensel dini, halka ve özellikle işçi sınıfına anlatmak üzere evinde toplantılar yapar. Birçok eski Polytechnique öğrencisinin yanı sıra, siyasetçiler, devlet adamları, entelektüeller ve işçiler arasından da bu derslere ilgi gösterenler ve İnsanlık Dini’ni kabul edenler olur. Auguste Comte 5 Eylül 1857’de ölür. Cenazesi, İnsanlık Dini’ne iman etmiş arkadaşları tarafından ünlü Père-Lachaise mezarlığına defnedilir. Comte’un mezarının çevresine başka pozitivistlerin de defnedilmesiyle burada zamanla küçük bir pozitivist mezarlık oluşmuştur.

6.2.	Comte’un Genel Düşüncesi
Montesquieu’nün insan ve topluma genel yaklaşımı farklılık düşüncesine dayanmaktaydı. Hatırlayacağımız gibi, Kanunların Ruhu’nun yazarı, insanların ve toplumların farklılıklarına dikkat çekiyor, farklılıklardan yola çıkarak insanlığın birliği düşüncesine ulaşıyordu. Comte’un genel toplum düşüncesinin hareket noktası ise insan ve toplumların temelde birliğidir. Pozitivizmin kurucusu tek bir insan doğası olduğuna ve insanlığın tek-ortak bir tarihe sahip olduğuna, dolayısıyla toplum denilen kategorinin evrensel bir nitelik arz ettiğine inanır. Sosyoloji adını verdiği yeni bilimi de bu ön kabul üzerine kurar. Kısaca Comte’a göre insan, toplum ve tarih tektir/birdir, yani evrensel kategorilerdir.

Montesquieu’nün toplum düşüncesi temkinli, mütevazı ve analitiktir; beşerî kurumların çeşitliliğini dikkate alır. Comte ise modern dünyanın krizini çözmek üzere yola çıkar; bilginlik ile reformculuğu mezceder.
Comte esas olarak insanlığın hem geçmişteki gelişimini açıklayacak hem de gelecekteki seyrini öngörecek bir bilim kurmayı amaçlamıştır. İnsanlığın geçmişten geleceğe doğru ilerleyişini yöneten yasaları bulma ve açıklama imkânına sahip olan bir bilim inşa etmenin yanı sıra, herhangi bir verili tarihsel anda toplumsal istikrarı sağlayan koşulları formülleştirmeye çalışmıştır. Comte böylece toplumsal düşünce sistemini iki ayak üzerine oturtmuştur: “toplumsal dinamik” ve “toplumsal statik”. Toplumsal dinamik, değişim veya ilerlemeyi açıklamayı ve kontrol etmeyi; toplumsal statik ise düzen veya istikrarı anlamayı ve sağlamayı amaçlar.
Comte, insan topluluklarının – tıpkı doğanın incelendiği gibi – bilimsel yöntemlerle incelenmesi gerektiğine inanıyordu. Toplum, doğal âlemde gözlemlenen fenomenlerden daha karmaşık bir yapı arz etse de Comte’a göre – kozmosun geri kalanının tabi olduğu gibi – temel yasalara tabidir. Doğa bilimleri, tabiat olaylarının (veya doğal fenomenlerin) belirli yasalara bağlı olduklarını ispatlamayı başarmışlar; havada bırakılan bir cismin yere düşmesinden gezegenlerin hareketine kadar hiçbir şeyin tesadüfî olmadığını göstermişlerdir. Doğada gözlemlenen her fenomen belirli kanunlar tarafından yönetilir. Comte’a göre tıpkı tabiat olaylarında olduğu gibi toplumsal olaylara da yön veren, toplumsal fenomenlerin bağlı oldukları belirli yasalar vardır. Artık toplumsal araştırmalarda da doğa bilimlerindekine benzer bir çaba sergilenmeli, toplumsal fenomenlerin dayandığı kanunlar keşfedilmelidir.
Newton’dan beri doğa bilimciler, tabiat olaylarına yön veren yasaları keşfetmeye odaklanmışlardır. Modern bilim, bilgiye ulaşmanın tek meşru yolunun “gereğince birleştirilen akıl yürütme ve gözlem” olduğunu savunmaktadır. Comte’un kurduğu pozitivist felsefeye göre de her bilimsel kuram gözlemlenen olgulara dayanmalıdır; ancak herhangi bir kuramın kılavuzluğu olmaksızın olguların gözlemlenemeyeceği de bir gerçektir.
Comte’un düşüncesinde, sosyoloji sadece ampirik yöntemi ve epistemolojik temelleri bakımından değil, insanlık için göreceği işlev açısından da doğa bilimlerini örnek almalıydı. Tıpkı doğa bilimleri gibi toplum bilimi de – salt kuramsal bir ilginin ötesine geçerek – insanlık için somut faydalar üretmeli ve insanlığın içinde bulunduğu koşulların iyileştirilmesi işini deruhte etmeliydi.
Comte, kurmaya çalıştığı yeni toplum bilimine önce “toplumsal fizik” adını vermiştir. Daha sonra Latince socius ve Yunanca logos sözcüklerinin bileşiminden oluşan melez bir terimi, “sosyoloji” kelimesini türetmiştir. Bu kelimeyi ilk olarak 1839’da yayımlanan Pozitif Felsefe Dersleri’nin 4. cildinde kullanmıştır.

Sosyoloji adını verdiği bu yeni bilimi kurarken Comte’un ana fikri şu veciz ifadesinde gizlidir: “Öngörmek için bilgi, iktidar için öngörmek [gerekir]”5. Bu ifadeyi kısaca açmak gerekirse Comte’a göre şimdiyi inşa edebilmek ve geleceği öngörüp kontrol edebilmek için bilgiye ihtiyaç vardır. Başka bir ifadeyle, topluma yön verebilme ancak toplumsal kaidelerin keşfedilmesiyle mümkün olabilecektir. Doğal âlemden örnekle açıklamak gerekirse; insan doğayı kendi yararına dönüştürebilmek için, doğayı yöneten kanunları bilmek zorundadır. Çünkü ancak fenomenlerin bağlı olduğu yasaları bilirsek onları öngörebilir ve kendi yararımıza olacak şekilde yönlendirebiliriz. Comte bu düşünceden hareketle, insanlık için faydalı toplumsal eylemin, insanlığın evrimini belirleyen kanunlar saptandığı ve toplumsal düzen ve uyum tanımlandığı takdirde mümkün olabileceğini söyler.

Comte’a göre, insanlar toplumsal eylemlerin hiçbir kurala tabi olmadığına, keyfî ve rastlantısal bir karakter arz ettiğine inandıkları sürece kaderlerini iyileştirmek için hiçbir ortak eyleme girişemezler. Bu koşullar altında insanlar, farklılaşan bireysel çıkarları uğruna birbirleriyle çatışmaya girerler. Netice olarak da düzenin sadece iktidar ve iktidarın gönüllü kabulü ile mümkün olacağını öngören Hobbesçu bir toplum modelini savunurlar. Fakat sosyoloji, toplumsal değişme ve düzenin bağlı olduğu evrensel yasaları insanlara gösterdiğinde durum değişecektir. Sosyoloji sayesinde insanlar, ortak amaçları doğrultusunda bu yasalardan yararlanmayı öğreneceklerdir.
Comte, temel ve değişmez toplumsal yasaların keşfedilmesi ile insanın aşırı tutkularının yatışacağını ileri sürer. Zira sosyoloji insanlara, toplumsal eylemin bir sınırı olduğunu ve bu sınırın toplumsal organizmanın işleyişini belirleyen yasalar ile çizilmiş olduğunu öğretecektir. Comte’un, öğretisinin merkezinde görecelilik düşüncesi bulunur. O, kabul görmüş doğruları sonsuza dek geçerli (mutlak) saymak yerine, insan düşüncesinin devamlı ilerlemesi ve bilimsel girişimin kendini geliştiren-düzelten karakteri üzerinde durmuştur. Fakat bu tespit, Comte’un – bilimsel – otoriteyi tümüyle reddettiği anlamına gelmez. Aksine, Comte’a göre insanlar, toplumsal alan dahil, her sahada bilimin kılavuzluğunu kabul etmek durumundadırlar. Bilimin topluma rehberlik edecek tek otorite olduğunu kabul ettiklerinde, düşünce özgürlüğü veya bilincin sınırsız serbestliği fikrini de terk edeceklerdir.
Comte’a göre bilimin herhangi bir dalında düşünce serbestliğinden bahsetmenin bir yanılsamadan öte anlamı olamaz. Yalnızca bilimsel yönteme tam anlamıyla riayet edenler yani – tek bir sözcükle ifade etmek gerekirse – bilim adamları topluma rehberlik yapabilirler. Doğa bilimlerinde (astronomi veya fizikte) kişisel görüş veya diğer bir deyişle düşünce özgürlüğünden bahsetmek anlamlı değildir. “Matematik ve astronomide düşünce özgürlüğü olmadığı gibi sosyolojide de olamaz” diyen Comte’a göre bilim adamları, matematik, astronomi veya fizik gibi alanlarda görüşlerini insanlara nasıl kabul ettiriyorlarsa, sosyoloji ve siyaset alanında da aynı durum geçerli olmalıdır. Pozitivizmin kurucusuna göre gelecekte toplum biliminde de düşünce özgürlüğünden söz edilmeyecektir. Zira sıradan insanların bilimsel olgular hakkında görüş beyan etmeleri kabul edilemez. Doğa bilimlerinde olduğu gibi, sosyolojide de görüş bildirme hakkı yalnızca bilimsel bir yöntem dâhilinde araştırmalar yapan bilim adamlarına ait kılınmalıdır. İnsanları, kendilerine hiçbir fayda getirmeyecek gereksiz spekülasyonlardan ve ütopyacı görüşlerden korumanın tek yolu budur.

6.3.	Comte’a Göre Bilimsel Araştırmanın Yöntemleri
Comte’un “sosyoloji” adını verdiği yeni bilim, toplumsal ilerleme ve düzenin yasalarını araştırırken hangi yöntemleri izleyecektir? Comte’a göre sosyolojik araştırmanın yöntemleri doğa bilimlerinde takip edilenlerden farklı değildir. Bunlar; gözlem, deney ve karşılaştırmadır.
Gözlem, olguların hiçbir kuramsal zemine dayanmadan araştırılması (gözlemlenmesi) anlamına gelmez. Öncül bir kuramın kılavuzluğu olmazsa, gözlemci hangi olgulara bakacağını bilemez. Herhangi bir toplumsal olgu, ancak öncül bir kuram aracılığıyla başka bir toplumsal olguyla ilişkilendirildiği zaman bilimsel bir faaliyetten söz edilebilir.
Deney, sosyal bilimler alanında kısmen uygulanabilir. Fen bilimlerindeki anlamıyla bir deneyin, insanlar âleminde uygulanması mümkün değildir. Fakat fenomenlerin olağan akışına belirli bir biçimde müdahale edildiği zaman da bir tür deney gerçekleştirilmiş olur. Comte için patolojik örnekler saf deneyin eşdeğeri sayılır. Toplumsal bozukluklar, vücuttaki hastalıklara benzer. Patolojik olanın araştırılması adeta normal olanın anlaşılmasını sağlar.
Karşılaştırma, sosyolog için asıl önemli olan – temel – bilimsel araştırma yöntemidir. Bu yöntem, mutlakçı anlayışı devre dışı bırakır. En temel karşılaştırma biçimi, dünyada çeşitli yerlerde yaşayan insan toplumlarının birbirinden farklı bir arada yaşama durumlarının mukayesesidir. Bu yöntem yoluyla evrimin farklı aşamalarının tümü aynı anda ve tam anlamıyla gözlemlenebilir.
İnsan ırkı bütün olarak tek ve aynı tarzda ilerlemiş olmasına rağmen, çeşitli toplumlar hâlâ tam olarak anlaşılmayan nedenlerden dolayı son derece geri bir noktada bulunmaktadırlar. Bu yüzden insanlığın gelişmesinin belirli safhaları, yalnızca karşılaştırmalı yöntem sayesinde, yani ilkel toplumların karşılaştırmalı araştırılması yoluyla kavranabilir. Özellikle ırk veya iklimin, insanî durumlar üzerindeki etkisini araştırmak istediğimiz zaman karşılaştırmalı yöntem temel öneme sahiptir. Comte, bilimin bu üç geleneksel yönteminin sosyolojide de kullanılmasının kaçınılmaz olduğunu iddia eder.
Fakat sosyoloji bunlara ilaveten ve çok daha önemli olan dördüncü bir yöntemi takip etmelidir: tarihsel yöntem. Comte’a göre, insanlığın ardışık evrelerinin tarihsel karşılaştırması, sosyolojik araştırmanın tam merkezinde yer alır. Buradan hareketle şu sonuca varmak da mümkündür: Sosyolojinin gerçek inceleme nesnesi insan türünün tarihidir. Kısacası Comte için tarihsel bir evrim anlayışının yol göstermediği sosyoloji anlamsızdır.

Bölüm Özeti
Bu derste, Fransız Devrimi’nin hemen sonrasında yaşamış Auguste Comte’un önce özel ve entelektüel hayatının, ardından genel düşüncesinin ana hatları verilmiştir. Erken gençlik döneminde eşitlikçi ve özgürlükçü bir çizgiden seçkinci-cumhuriyetçi bir noktaya kayan Comte, döneminin entelektüel, toplumsal ve siyasal çalkantılarına – Devrime – son vermek üzere kurumsallaştırdığı pozitivist felsefeye paralel olarak, doğa bilimlerinden esinlenerek toplumsal olayları incelemek üzere “sosyoloji” adını verdiği yeni bilim dalının temellerini atmıştır.
Comte’un felsefi ve toplumsal düşüncelerine genel bir giriş mahiyetindeki bu derste, pozitivizmin öngördüğü bilim anlayışı ve metodolojiye değinilerek gözlem, deney, karşılaştırma ve tarihsel yöntem açıklanmıştır.


Bölüm 7, AUGUSTE COMTE: İLERLEME DÜŞÜNCESİ

Bu derste, Auguste Comte’un klasikleşmiş iki kuramı ele alınacaktır: “üç hâl kanunu” ve “bilimlerin hiyerarşisi”. Ayrıca, kurduğu toplum biliminin iki ana sütunu olarak değerlendirilen “toplumsal statik” ve “toplumsal” dinamik kavramsallaştırmaları incelenecektir. Sosyolojinin temel inceleme nesnesinin insanlık tarihi olduğunu iddia eden Comte, insan düşüncesinin üç ana evrenden geçtiğini ileri sürer: Teolojik, Metafizik ve Pozitif. Bu üç düşünce biçiminden her birine tekabül eden toplum ve siyaset biçimleri söz konudur. Comte, keşfettiği “üç hâl kanunu”na paralel olarak ayrıca bilimleri hiyerarşik olarak sınıflandırmış ve doğa bilimlerini model alarak kurduğu sosyolojinin en son ve en gelişmiş bilim dalı olduğunu savunmuştur. “Toplumsal statik” ve “toplumsal dinamik” sosyolojinin birbirine bağlı iki araştırma alanıdır. İlki toplumsal “düzeni”, ikincisi ise toplumsal değişimi, yani “ilerlemeyi” inceler.

7.1.	Üç Hâl Kanunu
Comte daha 1822 yılında Saint-Simon’un sekreterliğini yaptığı dönemde tüm zamanını, insanlığın birbirini izleyen dönemler içindeki dönüşümünü ve özellikle Avrupa’nın 19. yüzyılda vardığı noktaya nasıl ulaştığını anlamaya vakfetmişti. Araştırmaları neticesinde insanlığın en ilkel hâlinden en mükemmel haline doğru ilerleyişini “üç hal kanunu” ile açıklamıştır.
Comte’a göre insanlığın evrimi, insan zihninin, düşünme biçiminin evrimiyle koşuttur. İnsanlık da tıpkı birey gibi çocukluk, ergenlik ve olgunluk dönemlerinden geçer. Comte’un ortaya koyduğu üç hâl/durum (teolojik evre, metafizik evre, pozitif evre) sırasıyla insanlığın çocukluk, ergenlik ve olgunluk dönemlerine tekabül eder. İnsanlık tıpkı bir insan gibi, çocukluğunda samimi bir mümin (teolojik/dini dönem), ergenlik döneminde eleştirel bir metafizikçi (metafizik dönem) ve olgunluk döneminde bilimsel düşünen bir birey (pozitif dönem) gibi üç evreden geçer.
“Teolojik” evrede, insan aklı fenomenleri kendine benzeyen varlık veya kuvvetlere atfeder. “Metafizik” evrede insanlar tabiat gibi soyut şeylere sığınırlar.
“Pozitif” evrede ise insanlar, fenomenleri gözlemler, aralarındaki ilişkiyi ortaya çıkarmaya yönelir. Olayların anlamlarını keşfetmeyi bırakıp onları yöneten/yönlendiren/idare eden kanunları bulmaya çalışırlar.
Auguste Comte “keşfettiği” Üç Hâl Kanunu’nu şöyle açıklar: “Pozitif felsefenin gerçek tabiatını ve özel karakterini gereği gibi açıklayabilmek için öncelikle insan zihninin tedrici gelişimine bir bütün olarak genel bir göz atmak gerekir. Zira herhangi bir oluşum, ancak tarihi ile anlaşılabilir.

İnsan zihninin tüm gelişimini, en basit ilk çıkış noktasından günümüze kadar değişik faaliyet alanlarında inceleyerek, önemli bir temel kanunu keşfettiğime inanıyorum (…). Bu kanuna göre temel anlayışlarımızın her biri, bilgilerimizin her dalı, birbirini takip eden üç farklı teorik hâlden [evre] geçer: Teolojik veya hayali durum; metafizik veya soyut durum; bilimsel veya pozitif durum. Diğer bir deyişle insan zihni, tabiatı dolayısıyla araştırmalarında birbirini takip eden tamamen farklı hatta birbirine zıt üç farklı felsefe yapma yöntemi kullanır: önce teolojik yöntem, ardından metafizik yöntem ve nihayet pozitif yöntem. (…) Birincisi insan düşüncesinin gerekli hareket noktasıdır; üçüncüsü sabit ve kesin/son durumdur; ikincisi ise sadece bir geçiş aşamasıdır.

Teolojik evrede, insan zihni esas olarak varlıkların temel iç doğasını, tüm sonuçların ilk ve nihaî nedenini aramaya, tek bir sözcükle mutlak bilgilere yönelir; fenomenleri bazı doğaüstü etkenlerin doğrudan ve devamlı müdahalesiyle açıklar.

İlk evrenin genel ve basit bir değişikliğinden ibaret olan metafizik evrede, doğaüstü etkenlerin yerini, gözlemlenen bütün fenomenleri yaratma kuvvetine sahip soyut güçler, sahici varlıklar (kişileştirilmiş soyutlamalar) alır.

Nihayet pozitif evrede, insan zihni mutlak kavramlara ulaşmanın imkânsızlığını kabul eder; evrenin kökenini ve istikametini/amacını, fenomenlerin iç nedenlerini aramaktan vazgeçer; kendisini onların somut yasalarını, ardışıklık ve benzeşimlerinin değişmez ilişkilerini araştırmaya verir”.
Comte’a göre insan zihninin evriminde birbirini izleyen her aşama, zorunlu olarak kendisinden önceki aşamanın içinde ortaya çıkar. Yeni sistemin oluşumu, eskisinin yıkılmasından önce ve eski zihinsel düzenin potansiyeli tükenmeden önce meydana gelmez.
Comte, insanlığın her bir zihinsel çağını belirli bir toplumsal örgütlenme ve siyasal egemenlik türüyle ilişkilendirir. Teolojik aşamada din adamları egemendir ve askerler yönetimdedir. Ortaçağ ve Rönesans’a tekabül eden metafizik aşamada liberaller ve hukukçular egemendir. Comte’un yaşadığı dönemde henüz doğmakta olan pozitif aşamada ise sanayiciler ve bilim adamlarının üstünlüğü söz konusudur. İlk aşamada prototip toplumsal birim ailedir; ikincide devlet önem kazanır; üçüncüde ise bütün insan ırkı etkin toplumsal birim hâlini alır.

7.2.	Bilimlerin Hiyerarşik Sınıflandırılması
Comte’un en meşhur ikinci kuramı olan bilimlerin hiyerarşisi, “üç hâl kanunu” ile yakından alâkalıdır. Tıpkı insanlığın sadece belirli aşamalardan geçerek gelişim göstermesi, ardışık her bir aşamanın kendisinden önce gelenlerin birikimleri üzerine inşa edilmesi gibi, bilimsel bilgi de benzer gelişme aşamalarından geçer. Ancak farklı bilim dalları farklı derecelerde gelişme gösterir. Comte’a göre bir bilim dalı, genelliği, yalınlığı ve başka dallardan bağımsızlığı oranında pozitif aşamaya erken ulaşır. Bu yüzden tüm doğa bilimlerinin en geneli ve yalını olan matematik ve astronomi ilkönce gelişir. Onları fizik, kimya, biyoloji ve son olarak da sosyoloji izler.
Özetle açıklamak gerekirse, Comte’a göre bir hâlden sonraki hâle geçiş, her entelektüel disiplinde aynı anda, eşzamanlı olmaz. Pozitif/bilimsel düşünme, sırasıyla önce matematik, astronomi, fizik ve kimya dallarında; daha sonra ise biyolojide mümkün olmuştur. Kısacası pozitif/bilimsel düşünce biçimi (ya da pozitivizm), daha karmaşık alanlarda nispeten geç uygulanabilmiştir. Çünkü konu basit oldukça, pozitif/bilimsel düşünmek daha kolaydır.
Comte, bilimleri sınıflandırıp “üç hâl kanunu”nu ortaya koyarak; matematik, astronomi, fizik, kimya ve biyolojideki düşünme biçiminin, siyaset ve toplumla ilgili bir pozitif bilime, yani sosyolojiye de uygulanması gerektiği sonucuna varmıştır.
Ortaya çıkması açısından sonuncu – aynı zamanda en karmaşık – ve tüm diğer bilimlerin gelişmesine en fazla bağımlı olan sosyoloji, hiyerarşide en üst sırada yer alır. Toplum bilimi, bir anlamda pozitif yöntemin niteliklerinin tamamlanmış olduğunu ifade eder. Tüm diğerleri onun hazırlayıcılarıdır. Toplum bilimi önceki bilimlerin tüm kaynaklarından ve ortaya koydukları toplam sonuçlardan faydalanır; fakat buna ilâve olarak tarihsel yöntemi de kullanır. Tarihsel çözümleme olmazsa, Comte’a göre, sosyolojinin temel ilgi alanı olan kuşakların birbiri üzerine kademeli ve sürekli etkisi gözden kaçacaktır.
Sosyoloji, kendinden önce gelen – yani pozitif aşamaya daha erken ulaşan – bilimlerden kısmen farklı bir metodoloji takip etse de onlarla temel bazı benzerlikler arz eder. Bu benzerliklerden en önemlisi, bilimler hiyerarşisinde (sıradüzeninde) sosyolojinin hemen altında yer alan biyoloji ile söz konusudur. Biyolojiyi diğer doğa bilimlerinden ayıran temel fark, sahip olduğu bütüncül karakteridir. İncelediği nesneleri yalıtarak inceleyen fizik ve kimyanın aksine biyoloji, organik bütünleri araştırmaya yönelir. Biyoloji, organik bütünlüğü konu alması dolayısıyla, sosyoloji ile ortak bir noktada buluşur. Her iki bilim dalı da parçayı değil bütünü inceler.

  Analitik — İnorganik Bilimler Fizik, kimya...
  Birbirinden bağımsız (izole) fenomenler arasındaki kanunları tespit etmeye yönelir.

Sentetik — Organik Bilimler Biyoloji
Parçalan değil, tümü değerlendirmeye alır. Bu, araştırma nesnesinin canlılar olmasından kaynaklanan bir zorunluluktur. Canlı varlıklar, bir bütün olarak İncelendiklerinde anlaşılabilirler. Bir organı parçalara ayırıp İncelemek doğru sonuçlar vermez.

Comte’un sosyoloji anlayışına göre toplum, şayet parçalara ayrılır ve bölümleri ayrı ayrı incelenirse, toplumun yapısının ve hareketlerinin bilimsel olarak araştırılması mümkün olmaz. Sosyolojinin sahip olması gereken yaklaşım; öğeleri, bütün sistemin ışığı altında incelemektir. Organik olmayan (inorganik) bilimlerde öğeleri, onların meydana getirdiği bütünden daha iyi biliriz. Bu bilim dallarında yalın olandan (parçadan) bileşik olana (bütüne) doğru ilerlemek daha doğru, hatta tek yoldur. Fakat toplumsal araştırmalarda uygun olan yöntem bunun tam tersidir. Toplumu oluşturan unsurlar ancak bütün (toplumsal sistem) içinde anlaşılabilir. Kısaca ifade etmek gerekirse, Comte’a göre toplumu anlamada, bütünün parçaya göre önceliği söz konusudur.
Özetlemek gerekirse, Comte’a göre tümün, eleman üzerinde üstünlüğü veya önceliği söz konusudur. Toplumsal bir fenomen, toplumun geneli içinde değerlendirilmezse, doğru anlaşılamaz, kavranamaz. Örneğin, belirli bir dinî düşünce veya bir devlet şekli ancak toplumun geneli içinde (hem bugünkü durumu hem de tarihsel süreç içinde) değerlendirilirse yani toplumsal sistem içine yerleştirilip incelenirse anlaşılabilir. Somutlaştırmak gerekirse, Fransız Devrimi’ni anlayabilmek için öncesinde söz konusu olan
Fransız monarşisini bilmek gerekir. Bu noktadan hareketle şu sonuca varılabilir: Comte’a göre sosyolojinin gerçek inceleme nesnesi veya konusu insan türünün tarihidir. Ancak şunu da belirtmek gerekir ki Comte’un sentetik sosyoloji anlayışı, sadece olmuş olanı değil, ayı zamanda – gerekirci (determinist) bir anlayışla – olacak olanı da incelemeyi ve öngörmeyi içerir.

7.3.	Toplumsal Statik – Toplumsal Dinamik
Comte’a göre nasıl ki biyolojide fizyoloji ve anatomi ayrımı varsa, sosyolojide de statik ve dinamik arasında bir ayrım yapmak gereklidir. Comte’un öngördüğü ayrım, olguların iki türü arasında değil, kuramın iki yönü arasındadır. Bu ayrım, “düzen” (statik) ve “ilerleme”nin (dinamik) ayrı ayrı kavranmasına tekabül eder. “Düzen”, toplumsal varoluşun koşulları arasında kalıcı bir uyuma bağlıdır; “ilerleme” ise toplumsal gelişmeyle ilgilidir. Bu nedenledir ki düzen ve ilerleme (statik ve dinamik) birbiriyle bağlantılıdır.
Comte’un statik nosyonu; iş bölümü, aile, din ve yönetim gibi toplumsal bir sistem açısından işlevsel olan toplumsal olgular arasındaki karşılıklı bağın araştırılmasıyla ilgilidir. Dinamik kavrayışı ise farklı toplum tiplerinde değişen bu karşılıklı bağların ampirik incelenmesiyle oluşan tarihsel yönteme tekabül eder. Yani toplumsal statik, toplumu bir toplumsal bütün içinde inceleme ve çözümlemeyi ifade ederken; toplumsal dinamik, insan düşüncesinin ve insan toplumlarının oluşumunun birbirini izleyen evrelerini konu alır.

Comte’a göre tarihin anlaşılması her toplumun düzeninden hareketle başlar. Kısacası toplumsal dinamik, toplumsal statiğe bağlıdır ve Comte’un ifadesiyle ilerleme, aslında düzenin gelişmesinden ibarettir.
Comte, “üç hâl kanunu”nu tamamlamak üzere toplumsal istikrarın temellerini tespit etmeye önem vermiştir.
Statik sosyoloji araştırması, toplumsal sistemin farklı kısımlarının etki ve tepki yasalarının araştırılmasına bağlıdır. Bu araştırma, toplumu oluşturan parçalarda sürekli bir biçimde değişiklik yapan temel devinimden ayrı olarak yürütülmelidir. Statik sosyoloji, bir toplumsal bütün içindeki öğelerin karşılıklı ilişkilerinin dengesini araştırır. Toplumsal sistemin bütünü ile parçaları arasında her zaman kendiliğinden bir uyum olmak zorundandır. Böyle bir uyum olmadığında patolojik bir durum söz konusu demektir. Comte, toplumsal bir sistemin bileşenleriyle ilgilenirken, bireyleri temel parçalar olarak görmeyi ısrarla reddeder. Bilimin, topluma bireylerden oluşan bir şey olarak bakılmasını yasakladığını ileri sürer. Ona göre gerçek toplumsal birim ailedir. Bireylerin ihtiyaç ve eğilimlerini dikkate alarak hareket eden bir toplum bilimi, başarısızlığa mahkûmdur.
Comte, insan doğasında toplumsal eğilimler bulunduğu savunur ve bunun bilimsel olarak kanıtlandığına inanır. Yani insan, faydacı birtakım nedenler veya zorunluluk gereği değil, doğal olarak toplumsaldır.
Dolayısıyla toplumsal yaşamın ortaya çıkışı, insanın bireysel faydası veya mecburiyetten değil, insan doğasında toplumsal eğilimlerin bulunmasından kaynaklanır.
Temel bencil eğilimler, aile içinde dizginlenir ve toplumsal amaçlar doğrultusunda yönlendirilir. İnsan her şeyden önce aile sayesinde bencil kişiliğini aşar ve başkalarıyla yaşamayı öğrenir. Aile, en temel toplumsal birim ve tüm diğer insan topluluklarının prototipi yani ilk örneği veya modelidir.

Comte, toplumu biyolojik bir organizmaya benzetir. Ancak bu noktada analojik düşünmenin (toplumu organizmaya benzetmenin), beraberinde getirdiği sorunların da farkındadır. Biyolojik bir organizma nihayetinde deri ile kaplıdır ve maddî sınırları vardır. Hâlbuki toplumsal beden fizikî araçlarla değil sadece ruhsal (ahlakî, manevî) bağlarla bir arada tutulabilir. Comte bundan dolayı dile ve özellikle de dine büyük bir önem atfeder.
Dil, Comte’a göre önceki kuşakların düşüncelerinin, ataların kültürünün biriktiği bir kaptır. İnsanlar dilsel bir evrene katılarak dilsel bir topluluğun parçası olurlar. Dil, insanı türdeşlerine yani diğer insanlara bağlar; aynı zamanda bir topluluğun atalarıyla bağlantısını kurar. Comte’un ifadesiyle söylemek gerekirse, insan topluluklarının yaşayan üyelerinden çok ölmüş üyeleri vardır. İnsanlar ortak bir dil olmadan, dayanışma ve fikir birliğine asla ulaşamazlardı. Dolayısıyla, bu kolektif araç (dil) olmaksızın herhangi bir toplumsal düzen kurmak mümkün değildir. Ortak bir dil insan topluluğu için vazgeçilmezdir fakat davranışlar için pozitif bir rehber değildir. Bunun için, ortak bir dinî inanca ihtiyaç vardır. Din, birleştirici bir ilkeyi sağlar; yokluğunda bireysel farklılıklar toplumu paramparça eder. Din, insanlara bencil eğilimlerinden uzaklaşma ve hemcinslerinin sevgisiyle kendilerini aşma imkânı verir. O, ortak bir kült ve inanç sistemi ile toplumu bir arada tutan güçlü bir bağdır ve toplumsal düzenin temelidir. Comte’a göre, ruhanî-manevî bir iktidarın desteği olmadan hiçbir dünyevî iktidar kalıcı olamaz. Her yönetim, buyruk ve itaati kutsallaştırmak ve düzenlemek zorundadır; bunun için de dine ihtiyaç vardır.

Dil ve dinin yanı sıra insanları birbirine bağlayan bir üçüncü faktör vardır: iş bölümü. İnsanlar, mesleklerin dağılımı sayesinde birbirlerine bağlanırlar. Toplumsal organizmanın büyüklüğü ve karmaşıklığı işte bu dağılımdan kaynaklanır. Toplumsal örgütlenme, herkesi kendi doğası, eğitimi, konumu ve meziyetleri bağlamında en uygun yerde görevlendirecek şekilde işleri dağıtır. Ancak bu durum, giderek bireysel farklılıkların değer kazanmasına yol açar. Bireysel farklılıkların değer kazanması, Comte’a göre, ilk bakışta olumsuz gibi görünse de nihayetinde genel çıkar için fayda sağlar.
Comte, iş bölümünün bireysel beceri ve kapasitelerin gelişmesini teşvik ettiğini kabul eder. Ayrıca, başkalarına bağlılık fikrini güçlendirdiğine ve böylece dayanışma düşüncesine katkıda bulunduğuna inanır. Ancak, modern endüstriyel işbölümünün olumsuz bazı yönleri olduğunu da tespit eder. Comte, toplumsal işlevlerin ayrışmasının bir taftan yararlı gibi görünse de diğer taraftan, genel ruh diyebileceğimiz şeyi ortadan kaldırma eğilimi gösterdiğini ileri sürer. Aynı şekilde birey, özel etkinliğinin giderek önem kazanması ve gelişmesi nedeniyle kitleden giderek uzaklaşır. Özetle Comte’a göre işlevlerin bölünmesinin kendine özgü avantajları vardır; ancak zaman içinde sorunlar doğurması ihtimali yok değildir. Comte; dil, din veya iş bölümü gibi toplumsal kurumları toplumsal düzene yaptıkları katkılar bakımından dikkate alır ve inceler. Ayrıca toplumsal fenomenlerin birbiriyle bağlantılı olduğu düşüncesini her fırsatta dile getirir. Ona göre, toplumsal sistemin parçaları ile bütünü arasında her zaman kendiliğinden bir uyum vardır. İşte bu nedenlerle Comte sosyoloji alanında işlevselci yaklaşımı savunan ilk düşünürlerden biri kabul edilebilir.


Bölüm Özeti
Bu bölümde, “üç hâl kanunu” ve “bilimlerin hiyerarşisi” kuramları incelenmiş, pozitivist sosyolojinin temelini teşkil eden “toplumsal statik” ve “toplumsal dinamik” ayrımı/kategorileri açıklanmıştır.
Comte’a göre sosyolojinin temel inceleme nesnesi, birbirini takip eden üç evreden (Teolojik, Metafizik,
Pozitif) müteşekkil “insanlık tarihi”dir ve her bir aşamaya, belirli bir sosyopolitik düzen tekabül etmektedir.
Üç hâl kanununa eşlik eden bilimlerin tasnifi kuramına göre ise sosyoloji, insanlığın vardığı son – pozitif – aşamanın ifadesidir; en son ve dolayısıyla en mükemmel bilimdir.
Comte, sosyolojinin birbirine bağlı iki araştırma alanını “toplumsal statik” ve “toplumsal dinamik” olarak adlandırır. Bunlardan ilki toplumsal “düzen”i, ikincisi ise toplumsal değişimi, yani “ilerleme”yi inceler.


Bölüm 8, AUGUSTE COMTE: BİLİM, FELSEFE VE DİN

Auguste Comte üzerine olan bu son ders, pozitivizmin genel bir değerlendirmesine ayrılmıştır. Bu çerçevede, Comte’un düşüncesinin bilimsel ve felsefî bir mahiyetten dinsel bir forma nasıl ve neden dönüştüğü ele alınacak, ayrıca evrensellik iddiası değerlendirilecektir.
Comte’un düşünsel çerçevesinde önemli bir yer tutan “güç”, “determinizm” ve “ilerleme” düşüncesi sırasıyla Hobbes, Montesquieu ve Condorcet’nin etkileri bağlamında ele alınacaktır. Comte’un siyasî ve iktisadî görüşleri ve düşüncesinin kalıcılığı meselesi de ayrı başlıklar altında incelenecek ve değerlendirilecektir.

8.1.	Bilimden Felsefeye, Felsefeden Dine
Pozitif Siyaset Sistemi’nin genel sonuç bölümünde, Comte kendi entelektüel yolculuğunda iki safhadan bahseder: Pozitif Felsefe Dersleri’nin hazırlık dönemine denk gelen birinci safhada bilimi felsefîleştirmeye çalıştığını; ikinci safhada ise felsefeyi dine dönüştürmeyi amaçladığını belirtir. Bu ikinci aşama, düşünürün “Madame de Vaux’nun kutsal etkisi altında” geçirdiği manevî dönüşüme bağlıdır.
Comte’un “Sosyoloji” adını verdiği yeni bilim dalı da dinsel bir muhtevayı haizdir. Aslında yeni bir din kurma fikri Comte’un zihninde, Clotilde de Vaux ile tanışmasından önce belirmişti. Bu tanışma sadece yeni “evrensel” dinin içeriğini belirleme noktasında etkili olmuştur. Burada dikkat edilmesi gereken önemli bir husus, Comte’un teolojiyi reddetmesinin, dini reddettiği anlamına gelmediğidir. Bilakis, pozitif evrede, her şey dinseldir ve entelektüeller, din adamlarına (rahiplere) dönüşmektedirler. Eski dogmaların yerini yeni sosyolojik temalar, monoteist dinlerdeki Tanrının yerini ise “İnsanlık” alacaktır. “İnsanlık”, Comte’un “gübre yapıcılar” olarak nitelendirdiği bireylerin toplamından oluşmaz. Comte’un “Ulu-Varlık” (Grand-Être) olarak adlandırdığı “İnsanlık”, “evrensel düzenin mükemmelleşmesine özgürce katkı sağlayan geçmiş, gelecek ve şimdiki insanların bütünüdür”.
Comte Orta çağ Katolik düzenine karşı hayranlık besleyerek modern dönemde düzenin tesis edilmesi için çabalar. Ancak Hıristiyanlık teolojisinin aşıldığına, inanılırlığını ve dolayısıyla işlev ve geçerliliğini kaybettiğine inanır. Comte ayrıca insan zihninin ilerleyişi karşısında duyduğu hayranlığı da gizlemez. İşte tam bu noktada pozitivizmin şiarı (ülküsü, düsturu) ortaya çıkar: “Düzen ve İlerleme”.
“Düzen ve İlerleme” şiarı, bu iki ilkeye tekabül eden “toplumsal statik” ve “toplumsal dinamik” kavramlarıyla Comteçu/pozitivist sosyoloji anlayışının temelinde bulunur; ayrıca pozitivist siyasetin de merkezinde yer alır. Nitekim “düzen ve ilerleme” ülküsü, dünya genelinde pozitivizmden beslenen siyasal hareketlerin ortak prensibi olmuştur. Bu ilke, örneğin 19. yüzyılın sonlarında, özellikle Brezilya ve Osmanlı bağlamlarında karşımıza çıkar. Devletin neredeyse resmi doktrini haline gelen pozitivizm, Brezilya’da ülkenin ulusal bayrağına da yansımıştır: Brezilya bayrağı üzerinde bugün hâlâ “Ordem e Progresso” (Düzen ve İlerleme) ifadeleri yer alır. Ayrıca, İnsanlık Dini’ni kabul eden pozitivist Jön Türk liderlerinden Ahmed Rıza Bey’in Fransızca çıkardığı Meşveret (Mechveret) gazetesinin alt başlığı da “Ordre et Progrès” (Düzen ve İlerleme)’dir. Cumhuriyet öncesi Türkiye tarihinde önemli bir rol oynayan ittihat ve Terakki (Birleşme ve İlerleme) Cemiyeti’nin ismi de pozitivizmden ilham alınarak konulmuştur.

8.2.	Comte’un Düşüncesinde Evrensellik Meselesi
Auguste Comte, her ne kadar sosyolojinin genel inceleme nesnesinin insanlık tarihi olduğunu ileri sürse de geliştirdiği pozitif felsefeyle, esas olarak moderniteyle birlikte ortaya çıkan sorunların çözümüne yönelmiştir. Kısacası Comte, düşüncesinin merkezine modern zamanları yerleştirmiş ve kendi yaşadığı dönemi incelemiştir. Ancak bunu yaparken tarihsel perspektifi de ihmal etmemiştir. Comte çağdaşı olduğu toplum yapısını incelerken tarihsel analizi esas almıştır.Analizinin odağında, Batı toplumları ve onların tarihi yer alır.
Comte böyle bir yol takip eder çünkü ona göre Avrupa tarihi evrenseldir, tüm insanlık tarihini içine alır. Daha da önemlisi Avrupa’nın tarihî tecrübesi tüm insanlığın ortak tecrübesi olacaktır. “Üç Hâl Kanunu”nu dayandırdığı temel düşünce de işte budur. Düşünüre göre 19. yüzyıl itibariyle Batı’da teolojik ve askerî toplum ortadan kalkmak üzeredir. Orta çağ’da toplumu bir arada tutan dindi (Katoliklik/Kilise). Teolojik düşünce – “Üç Hâl Kanunu”nu incelerken gördüğümüz gibi – askerî faaliyet ile eşzamanlıydı. Askerler toplumsal ve siyasal alanda ön sıralarda yer almaktaydılar. Yaşadığı toplumun iç çelişkileri (teolojik-askerî tip ile bilimsel-endüstriyel tip arasındaki çelişkiler) üzerine düşünür. Comte, yaşadığı 19. yüzyılda ise bilimsel ve sanayileşmiş yeni bir toplumun doğduğunu gözlemlemektedir: Din adamlarının yerini bilim adamları, askerlerin yerini ise sanayiciler (müteşebbisler, fabrika sahipleri, bankacılar…) almaktadır. Comte sosyolojisi kısaca iki boyutlu bir evrensellik iddiasında bulunur. 1)	Batı’nın tüm insanlık için model olması: Batı Avrupa kökenli “sanayi toplumu” tüm diğer toplumlar için model olma niteliğine sahiptir. Batı modeli, yani Avrupa’nın 19. yüzyılda ulaştığı – pozitif – toplum modeli, tüm insanlığın ortak toplum biçimi olacaktır. 2)	Bilimsel düşüncenin çifte evrenselliği: Matematik, fizik veya biyolojide pozitif düşünce geçerlidir. Bu alanlarda Batı bilim anlayışı, evrenselliğini kabul ettirmiştir. Comte’a göre, insanlık, doğa bilimleri dışındaki diğer alanlarda da (toplumsal, siyasal, ahlakî, dinî…) evrensel bir anlayışa ulaşmak durumundadır. Kendi verdiği örnekten hareket edersek, astronomideki evrensellik, aynı şekilde toplumsal alanda da mümkündür ve kendini dayatmalıdır.

8.3.	Determinizm ve İlerleme
Comte, “determinist” (gerekirci) yaklaşımı Montesquieu’den, “ilerleme” fikrini ise Condorcet (1743- 1794)’den ödünç almıştır. Comte tarihsel ve toplumsal olgular arasında determinist bir ilişki olduğunu vurgulayan Montesquieu’ye büyük önem atfeder. Montesquieu’nün Kanunların Ruhu Üzerine adlı eserinin kısa ve öz bir yorumunu sunar. Bu kitabın temel düşüncesi Birinci Kitabın meşhur önsözünde ortaya konmuştur: “Yasalar olayların doğasından çıkan zorunlu ilişkilerdir”. Comte bu düşüncede hem toplumsal olguların çeşitliliğini hem de toplumların evrimine uygulanan gerekircilik ilkesini bulur.
Ancak Montesquieu’de ilerleme düşüncesi eksiktir. Comte bu düşünceyi Condorcet’de bulur. Condorcet, İnsan Zihninin İlerlemeleri Üzerine Tarihsel Bir Tablo Taslağı adlı tanınmış kitabında, insanın yetkinleşebilme kapasitesini vurgulayarak insanlığın sonsuza dek ilerleyebileceğini savunmuştur. 19. yüzyılda gelişen sosyal bilimlerde ilerleme düşüncesinin kök salması büyük ölçüde Condorcet’nin düşüncelerine bağlıdır.
Adı geçen kitabında Condorcet, insan düşüncesinin geçmişte belli sayıda evreden geçmiş olduğunu ileri sürer. Bu evreler belirli sayıdadır ve art arda geliş sıraları zorunludur. Auguste Comte, insan düşüncesinin gelişmesinin, insan toplumlarının evriminin temeli olduğu düşüncesini Condorcet’ den alır. Montesquieu’nün determinist tarih ve toplum görüşü ile Condorcet’nin insan düşüncesinin kaçınılmaz bir sıraya göre ilerlemesinin zorunlu evreleri teması bir araya getirilerek Comte’un temel anlayışı elde edilir: Toplumsal olgular insan toplumlarının kaçınılmaz bir evrim biçimi altında ortaya çıkan katı bir gerekirciliğe bağlıdır; evrimi de insan düşüncesinin gelişmesi yönetir. Burada şu soru akla gelebilir: İnsanlık tarihi tek ise, evreler gerekli ise, belirli bir hedef doğrultusunda ilerleme kaçınılmaz ise neden farklı insan toplumları vardır? Neden aynı anda farklı aşamalarda bulunan toplumlar söz konusudur? Bazı toplumlar, diğerlerine göre neden daha yavaş ilerlerler? Comte, bunun nedenini üç faktöre bağlar.

1)	 Irk: İnsan toplumlarının ilerlemelerini etkileyen faktörlerden ilki “ırk”tır. Farklı ırklar farklı özellikler arz ederler ve bu da onların evrim yolculuğundaki hızlarını belirler. Örneğin Comte’a göre siyah ırk daha duygusaldır, ahlakî değerlere daha yatkındır ve dolayısıyla ahlakî bir üstünlüğe sahiptir. İşte bu nedenle (duygusallık) siyah ırkın ilerlemesi nispeten daha yavaştır.
2)	İklim: İnsan toplumları farklı tabii zorlukları (iklim ve coğrafya) aşmak durumunda kalmışlardır. Bu nedenle de farklı gelişim seyirleri sergilemişlerdir. Bazı iklimler insanın zihinsel ilerlemesini kolaylaştıran özelliklere sahiptir. Örneğin beyaz ırk, entelektüel üstünlüğünü kısmen Akdeniz havzası çevresinde yaşamasına borçludur.
3)	Siyasî Eylem: Comte ne kadar karizmatik ve başarılı olurlarsa olsunlar, siyasetçilerin tarihî akışı değiştirme kapasitelerinin olduğuna inanmaz; bunu bir yanılsama (illüzyon) olarak görür. Ancak siyasî eylemin önemini de tamamen yok saymaz. Bu noktada “asrını anlamaktan aciz ve gerici” Napoléon örneğini verir. Napoléon, anlamsız ve zamana aykırı bir biçimde eski toplumsal hiyerarşiyi yeniden canlandırmıştır. Ancak bu durum, tarihin akışını değiştirmeye yetmemiş sadece küçük bir sapmaya yol açmıştır. Kısacası, devlet adamları toplumsal evrimi sadece nispeten hızlandırabilir veya yavaşlatabilirler. Daha genel bir ifadeyle, bireyler insanlığın ilerleyişine engel olamazlar. Comte bu bağlamda devrimcileri ve eylem adamlarını eleştirir.
Yukarıdaki faktörlerin hepsi bir yana, Comte’a göre düzen içerisinde ve hızlı bir ilerleme ancak sosyoloji sayesinde mümkün olabilir. Sosyoloji, toplumsal kanunları keşfedip geleceği öngörebilmeyi mümkün kıldığından, insanlığın ilerleyişi sürecinde ortaya çıkması muhtemel acıları hafifletebilecek yegâne çaredir.

8.4.	Comte’un Siyasal ve Ekonomik Düşüncesi
Comte’a göre toplumsal reform için öncelikle entelektüel reform şarttır. Devrim ve şiddet toplumsal değişim için sağlıklı olmayan vasıtalardır. Düzen fikrine yönelik en büyük tehdit, şiddeti ve devrimci yöntemleri benimseyen siyasal anlayışlardan gelir.
Toplumsal değişimde şiddete karşı olan Comte, bu düşüncenin doğal bir sonucu olarak savaş fikrine ve sömürgeciliğe karşı da sert eleştiriler yöneltir. Ne var ki pozitif evrede savaşların sona ereceğini öngören
Comte’un bu kehaneti tarihsel olarak yanlışlanmıştır: İnsanlık tarihinin en korkunç ve kanlı savaşları 20. yüzyılda olmuştur.
Pozitivizmin belki de en temel ilkesi, toplumun pratik örgütlenmesinde gücün önceliğinin tanınması ve ilan edilmesidir. Toplum, insan etkinliğinin örgütlenmesi olarak gücün egemenliği altındadır; bunun aksi, imkân dâhilinde değildir. Comte yalnızca iki siyasal düşünürün önemini kabul eder: Aristo ve Hobbes. Aristo ile kendisi arasında söz edilmeyi hak eden tek düşünürün Hobbes olduğunu belirtir. Hobbes, her toplumun güç ile yönetildiğini ve yönetilmesi gerektiğini görmüştür. Toplumda güç, sayı ve zenginliktir. Comte’a göre de sayı ya da zenginlik gücü (veya bu ikisinin bileşimi) topluma egemendir ve egemen olmaya devam edecektir. Kaldı ki bu iki unsur (sayı ve zenginlik) arasında niceliksel bir fark da bulunmamaktadır.

Thomas Hobbes (1588-1679)
Burjuva devrimlerinin hazırlık çağında yaşamış bir İngiliz düşünürdür. Hobbes’un yaşadığı dönemde Katolik İspanya Kralı 2. Philippe, Kilisenin “sapık” ilan ettiği bir mezhebin (Anglikanizm) takipçisi olan
Elizabeth’in hüküm sürdüğü İngiltere’yi işgal etmeye hazırlanıyordu. İspanya amacına ulaşamadı ama ülkesinin işgale uğrama tehlikesi Hobbes’un düşüncelerini derinden etkiledi.
Hobbes’un en meşhur eseri 1651’de Londra’da basılan Leviathan’dır. Bu kitap, ismini İncil’de bahsi geçen bir ejderhadan almaktadır. Leviathan, yeryüzünde kimsenin güç yetiremeyeceği bir canavarın adıdır.
Hobbes’u böyle bir kitap yazmaya iten neden, İngiltere’de büyük bir siyasi karışıklık sürerken ve Avrupa din savaşlarıyla sarsılırken kralın yetkilerinin sınırlandırılması tartışmalarının yapılıyor olmasıdır. Hobbes, ülkesinin ve Avrupa’nın yaşadığı bu genel kargaşa döneminde, karalın yetkilerin sınırlandırılmasının tehlikeli sonuçlar doğuracağına inanmaktaydı.

Burjuva devrimlerinin arifesinde, Hobbes burjuvazinin tarafında yer almamıştır. Bilakis, mutlak iktidarı sağlam temellere oturtmaya gayret etmiştir. Hobbes’a göre mutlak iktidar, kralın Tanrı’dan aldığı yetkiye değil bireylerin çıkarlarına dayanmalıdır. Leviathan, dev ve yapay bir insandır. Bu yapay yaratık, devletin ta kendisidir. Hobbes’un Leviathan adını verdiği bu dev insan, yani devlet, insanları korusun diye bizzat insanlar tarafından kendi aralarında yaptıkları bir sözleşme ile yaratılmıştır. Hobbes’un, devletle ilgili düşüncelerinin hareket noktası “doğal yaşam”dır. Ona göre insanların doğal yaşam sürdükleri – devletin olmadığı – dönem altın bir çağ olmaktan uzaktır. Tam tersine, devletin henüz olmadığı bu dönemde insanlar cehennem hayatı yaşamaktaydılar. İnsanların eşit ve sınırsız özgür oldukları doğal yaşam koşullarında “İnsan insanın kurdudur” (Homo homini lupus) sözü haklılık kazanmaktadır. İnsanların sürekli bir şekilde birbirlerinden korktukları böyle bir durumda uygarlığın ilerlemesi beklenemez. Hobbes’a göre, insanların birbirini ezdiği bu cehennem hayatına son vermek için bir sözleşme (kontrat) yapmak gerekmiştir. Bu sözleşmeyle insanlar, önceden sahip oldukları sınırsız özgürlüklerine son vermişler; kendilerini temsil edecek ve yönetecek dev insanı (devlet) yaratmışlardır.
İnsanların yarattığı bu yüce egemen güç (Leviathan yani devlet), insanların kendi aralarında yaptıkları sözleşmeyle hiçbir şekilde bağlı değildir. Çünkü insanlar doğal yaşam hâlindeyken sahip oldukları tüm hakları barışa kavuşmak üzere bu egemen güce yani devlete devretmişlerdir. Egemen güç, Hobbes’a göre monarktır (kral) ve o, yapılan sözleşmenin taraflarından biri değildir. Bu nedenlerdir ki son derece geniş yetkilerle donanmış olmasına rağmen Leviathan’ın topluma karşı hiçbir yükümlülüğü yoktur. Hobbes’un bu düşüncelerinden çıkan sonuç şudur: Hukukun tek bir kaynağı vardır ve o kaynak Leviathan’ın yani devletin iradesidir. Dolayısıyla, İngiliz düşünüre göre doğru ile yanlışın ne olduğuna karar verecek olan da monark ya da daha genel bir ifadeyle devlettir. Zira insanlar bu yetkiyi yaptıkları sözleşmeyle Leviathan’a devretmişlerdir.
Hobbes’a göre, mülkiyet de insanların ortak iradeleriyle yaratılan egemen gücün mutlak denetiminde olmalıdır. Doğal yaşam koşullarında herkesin her şey üzerinde hak iddia etme durumu söz konuydu. Fakat neticede kuvvetli olan istediğine sahip olabiliyordu. Devletin yaratılmasıyla, mülkiyet güvenlik altına alınmıştır. Devlet, gerekli gördüğü veya dilediği zaman mülkiyeti yeniden düzenleme hakkına sahiptir. Hobbes’a göre devletsiz özel mülkiyetin bir anlamı yoktur.

Hobbes, aynı mantık zincirinin devamı olarak din konusunda da devleti merkeze almıştır. Ona göre insanlar iki efendiye birden hizmet edemezler. Bu noktada Hobbes, Katolikliğin ortaya koyduğu düalizmi (ikicilik) reddeder; ruhani (Papa) ve dünyevi (Kral) liderlik ayrımına karşı çıkar. İç barışı sağlayabilmek için egemen gücün, ruhani (dini) ve cismani (dünyevi) iktidarı tek elde toplaması gerektiğine inanır.
Toplumsal düzenin temel unsurlarından biri olarak “güç”ten bahsederken, Comte’un “fiziki şiddeti” kastetmediğinin altını çizmek gerekir. Comte’a göre güç, manevî ve dünyevî olmak üzere ikiye ayrılır, ancak toplumsal düzenin sağlanması ve devamlığı için her ikisinin bir arada bulunması gerekir. Manevî gücün değişik işlevleri vardır: insanların iş yaşamını düzenlemek, onları toplu ve bir arada yaşamak üzere bir araya getirmek, insanları itaat etme zorunluluğuna inandırmak ve böylece dünyevi gücü benimsetmek. Nitekim Comte’un düşüncesine göre yöneten ve itaat eden bireyler yoksa toplum da yoktur. Manevî güç sadece düzenlemez, bir araya getirmez ve benimsetmez, aynı zamanda dünyevî gücü yumuşatır ve sınırlar. Fakat manevî güç, dünyevî gücü benimsediğinde yani din adamları (ki bunlar modern dönemde bilim adamlarıdır) yöneticilerin Tanrı (modern dönemde İnsanlık) adına yönettiklerini söylediklerinde, manevî güç aynı zamanda dünyevî gücü pekiştirir, otoritesini sağlamlaştırır.
Comte liberalizm ile sosyalizm arasında bir yerde durur. Ona göre özel mülkiyet gereklidir, hatta kaçınılmazdır. Ancak bu hak, toplumun yararı için kullanılmalı, suiistimal edilmemelidir. Devlet bu noktada hakem vazifesi görmeli, gerekli gördüğü durumlarda piyasaya müdahale etmeli, özel mülkiyete el koyabilmelidir.

8.5.	Comte’un Kalıcılığı
Comte toplumbiliminin kurucusu sayılmakla birlikte daha sonraki dönemde bir dizi nedenden dolayı sosyoloji alanında kalıcı bir etki bırakamamıştır. Comte’un etkisizleşmesi hatta unutulmasının nedenleri şöyle sıralanabilir:

1.	Sanayi toplumunun gereğinden fazla, ayrıntılı bir tasvirini yapmıştır. Yöneticilerin, sanayicilerin ve bankacıların görevlerini çok ayrıntılı bir şekilde tespit etmiş, şehirlerin nüfusuna kadar müdahale edilmesi gerektiğini savunmuştur. Bireylerin evlilik yaşlarının tespit edilmesine kadar vardırdığı ayrıntı saplantısı ve müdahaleci tavrı gerek yaşadığı gerekse sonraki dönemde kendisine karşı tepkisel bir algının doğmasına yol açmıştır.
2.	Felsefe ve sosyolojiden dine kaymıştır. Hayallerini resmederek kendini adeta tanrısallaştırmıştır. Ayrıntı ve müdahale saplantısına bir de dinsel boyut eklenince, Comte’un felsefesi ve sosyolojik düşüncesi giderek etkisizleşmeye mahkûm olmuştur.

8.6.	Biyografik Bilgiler

1789,	19 Ocak. Auguste Comte, Montpellier’de Katolik ve monarşi yanlısı bir 	ailede dünyaya gelir. Babası orta halli bir memurdur.
1807-1804,	Ortaöğrenimini Montpellier Lisesi’nde tamamlar. Bu yıllarda Katoliklikten uzaklaşarak özgürlükçü ve devrimci görüşleri benimser.
1814-1816,	Güney Fransa bölge birincisi olarak kazandığı Ecole polytechnique (Politeknik)’te öğrenim görür. Comte’un Paris yılları başlar.
1816,	Politeknik, cumhuriyetçi fikirlerin odağı olması nedeniyle kapatılır. Birkaç aylığına Montpellier’ye dönen Comte, bu şehirdeki fakültede tıp ve fizyoloji derslerini izler. Daha sonra tekrar Paris’e döner ve hayatını matematik dersleri vererek kazanır.
1817-1824,	Saint-Simon’un sekreterliğini yapmaya başlar. Sanayileşmenin filozofuyla çalışma arkadaşlığı ve dostluğu 1824’e kadar sürer. Bu arada üstadının çeşitli yayınlarına katkıda bulunur. Bu yayınlardan bazıları şunlardır: L’Industrie, Le Politique, L’Organisateur, Du Système industriel, Catéchisme des industriels.
1825,	Comte, eski bir hayat kadını olan Caroline Massin ile evlenir. “Cesur bir hesapla” yapılan bu evlilik için Comte, “hayatımın gerçekten tek büyük hatası” diyecektir.
1826,	Herkese açık Pozitif Felsefe Dersleri (Cours de philosophie positive)’ne başlar. Humbolt, Carnot, Blainville, Poinsot gibi dönemin önemli düşünür ve bilim adamları öğrencileri arasında yer alır.
1826-1827,	Zihinsel bir bunalım geçirir. Karısının evi terk etmesinin üzüntüsü ve zihinsel yoğunluk nedeniyle sinir hastalıkları kliniğinde tedavi görür. Sekiz ay sonra iyileşmeden çıkar ve kısa bir süre sonra intihar girişiminde bulunur. Daha sonra bunalımı yatışır. Hastalığının nedeninin farkında olan Comte, yeni bir cinnet nöbetinin önüne geçebilmek için sonraki yıllarında fiziksel ve zihinsel sıkı bir rejim uygular.
1829,	Pozitif Felsefe Dersleri’ne yeniden başlar.

1830,	Pozitif Felsefe Dersleri’nin birinci cildi yayımlanır. (Diğer ciltler birbiri ardına 1835, 1838, 1839, 1841 ve 1842 yıllarında yayımlanacaktır).
1831,	Paris’in bir belediyesinde halk için ücretsiz astronomi dersleri vermeye başlar. Bu dersler 1847-1848’e kadar sürer. Politeknik’te analiz kürsüsünü talep eder ancak reddedilir.
1832,	Politeknik’e analiz ve mekanik müzakerecisi olarak atanır.
1833,	Dönemin Millî Eğitim bakanı Guizot’dan Collège de France’ta kendisi için bir bilimler tarihi kürsüsü kurulmasını talep eder. İsteği reddedilir. Politeknik’in geometri kürsüsüne yaptığı başvuru da cumhuriyetçi fikirleri nedeniyle kabul edilmez.
1836,	Giriş sınavlarını değerlendirmek üzere Politeknik’e atanır.
1844,	Politeknik’teki görevini kaybeder. Bundan sonra “pozitivist ödenek” ile yaşamını sürdürür. Bu yardımı önce John Stuart Mill ve birkaç İngiliz zengin, daha sonra Emile Littré ve yüz kadar Fransız yandaş ve hayranı sağlar. Eski öğrencilerinden birinin kız kardeşi olan otuz yaşlarında kocasından ayrı yaşayan ve hasta olan Clotilde de Vaux ile tanışır.
1845,	“Eşsiz bir yıl”: Comte, Clotilde de Vaux’ya aşkını ilan eder. O ise, “duygusallığın sınırlarını aşan her şey için güçsüz olduğunu” belirterek Comte’a sadece dostluğunu sunar.
1846,	Clotilde de Vaux hastalığına yenik düşer ve Comte’un gözleri önünde ölür. Comte sevdiği kadına gerçek bir din hasreder.
1847,	Comte “İnsanlık Dini”ni ilan eder.
1848,	Pozitivist Dernek kurulur.
1851,	Pozitif Siyaset Sistemi veya İnsanlık Dinini Kuran Sosyoloji İncelemesi (Système	de politique positive ou Traité de sociologie instituant la Religion de l’Humanité)’nin birinci cildi yayımlanır. Diğer ciltler sırayla 1852, 1853 ve 1854 yıllarında yayımlanacaktır. Comte, bir arkadaşına yazdığı mektupta, “1860 yılından önce pozitivizmi gerçek ve tek bir din olarak Notre- Dame’da tebliğ edebileceğime inanıyorum” diye yazar. Aralık ayında Littré başta olmak üzere birçok takipçisi, Comte’un Louis-Napoléon’un hükümet darbesini onaylamasına ve düşüncesinin dinî bir istikamete doğru gidişine tepki olarak Pozitivist Dernek’ten ayrılırlar.
1852,	Comte’un Pozitivist İlmihal veya Evrensel Dinin Kısa Açıklaması (Catéchisme positiviste ou Sommaire exposition de la Religion universelle) adlı eserinin yayımlanması.
1857,	5 Eylül. Paris’te Monsieur-le-Prince Sokağı, 10 numarada yandaşları arasında ölür.

Bölüm Özeti
Bu derste ilk olarak, pozitivizmin bilimsel ve felsefî bir mahiyetten dinsel bir forma nasıl ve neden dönüştüğü ele alınmış, ardından Comte’un evrensellik meselesi hakkındaki görüşleri değerlendirilmiştir.
Dersin sonraki alt başlıklarında ise Comte’un düşünce sisteminde önemli bir yere sahip olan “determinizm” ilkesiyle “güç” kavramı ve “ilerleme” fikri sırasıyla Hobbes, Montesquieu ve Condorcet’nin etkileri bağlamında değerlendirilmiştir. Son olarak, Comte’un siyasî ve iktisadî görüşleri incelenmiş ve düşüncesinin kalıcılığı meselesi tartışılmıştır.


Bölüm 9, KARL MARX (1818-1883)

Karl Marx’ın entelektüel biyografisine ayrılan bu derste, Alman düşünür ve sosyologun aile çevresi, gençlik ve üniversite yılları ile dönemin düşünce akımlarıyla ilişkisi ele alınmaktadır. Dönemin toplumsal ve siyasal koşulları altında Marx’ın Almanya, Fransa, Belçika ve Londra’da geçirdiği yıllarda kurduğu entelektüel ve politik ilişkiler değerlendirilmektedir. Bu bağlamda, entelektüel üretimi (eserleri) ve buna paralel olarak özellikle Birinci Enternasyonal bünyesinde yürüttüğü politik faaliyetleri incelenmektedir.

9.1.	Ailesi, Çocukluk ve Gençlik Dönemi
Karl Marx, 5 Mayıs 1818’de Almanya’nın Trier şehrinde doğmuştur. Annesi Henriatta ve avukat olan babası Heinrich, dindar Yahudi ailelerinden gelmekteydiler. Her iki ailenin de kuşaklar boyu icra ettiği meslek hahamlıktı.
Kendi ailesinde ilk defa seküler bir eğitim alan Karl Marx’ın babası, Aydınlanma düşünürlerinin etkisiyle Yahudi cemaatiyle bağlarını koparmıştı. Trier’de sivil hayatta kısıtlamalarla karşılaşan Yahudiler, şehir yüzyılın başında Napoléon tarafından işgal edilince Fransız rejimi altında vatandaşlar olarak eşit haklara kavuştular. Yahudiler için o yıllara kadar kapalı olan ticaretin ve bazı mesleklerin kapıları böylece açılmıştı.
Bölgenin Yahudileri, kurtuluşlarını kendisine borçlu olduklarını düşündükleri için Napoléon’u desteklemişlerdi. Ancak Napoléon’un yenilmesi sonrasında bu bölge, Yahudilerin sivil haklardan hâlâ mahrum olduğu Prusya’ya bağlandı. Yahudiler bu durumda yeniden büyük bir krizle karşı karşıya kaldılar. Karl Marx’ın babası, avukatlık mesleğini kaybetme endişesiyle 1817’de Prusya’nın Lutherci Kilisesi’ne bağlanmaya karar verdi. Sinagogla zaten hiçbir bağı olmayan deist Heinrich Marx’ın Yahudilikten Protestanlığa geçişi, bir tedbir eylemi olmaktan öte bir anlam taşımamaktaydı.
Karl Marx, azınlık statüsünden kaynaklanan gerilimlerin pek etkili olmadığı burjuva bir ailede büyüdü. Oldukça eğitimsiz bir kadın olan annesinin, Karl üzerinde önemli bir etki bıraktığı söylenemez. Ancak, bazı gerilimlere rağmen, babasıyla yakın bir ilişkisi vardı. Önceleri babasının hükümet otoritesine, güçlü konumda olanlara boyun eğmesine tepki gösterse de Karl Marx, insan bilimleri ve edebiyatla babası sayesinde tanıştı. Aydınlanmanın önemli şahsiyetleri ile Yunan ve Alman klasiklerinin Karl Marx’ın gündemine girmesine vesile olan babasıdır.
Genç Marx, Trier Lisesi’ndeki sakin yıllarında sonra, babasının tavsiyesine uyarak on yedi yaşında Bonn Üniversitesi Hukuk Fakültesi’ne kaydoldu. 1839’da Berlin Üniversitesi’ne geçiş yapmak üzere Bonn’dan ayrıldı. Taşradan ayrılıp başkentin heyecan verici ve canlı atmosferinde yaşama arzusu, Marx’ın kariyerinde önemli bir dönüm noktası oldu.
Karl Marx, Berlin Üniversitesi’ne girdiğinde Hegel ölmüştü ancak ruhu hâlâ oraya egemendi. Marx da kısa bir direniş döneminden sonra o ruha teslim oldu.

Georg Wilhelm Friedrich Hegel (1770-1831)
Alman milliyetçiliği ve siyaset düşüncesinin önde gelen düşünürlerinden Hegel (1770-1831)’in geliştirdiği diyalektik yöntem, Marx’ın düşüncelerini derinden etkilemiştir. Marx, o meşhur deyimiyle, Hegel’de elleri üzerinde duran diyalektiği ayakları üzerine oturtmuş ve diyalektik materyalizmi kurmuştur.
Hegel, Eflatun’un idealist düşüncesini yenilemiştir. Ona göre madde, ruhun ürünüdür. Hegel de tıpkı Fichte gibi gerçeğin bilinç alanında bulunduğunu, bilinci çözümleyecek olursak gerçeğe varabileceğimizi savunmuştur. Hegel’e göre varlığın özü zıtlıklardır. Zıtlıklar olmasaydı varlık da olmazdı. Karşıtlıklar, oluşun ilkesidir. Evrim, “tez” ve “antitez” arasındaki çatışma sonunda ortaya çıkan “sentez”dir.  Bu mantık çerçevesinde Hegel’e göre devlet, bireysel iradelerle genel iradenin karşılaştığı yerdir. Diğer bir deyişle, bireysel irade ve çıkarlarla genel çıkar arasında bir sentezdir. Burada dikkat edilmesi gereken nokta, devletin tek tek bireysel iradelerin bir yığınından ibaret olmadığıdır. Devlet, tanrısal bir irade, makul ve canlı bir bütündür.

Hegel’e göre insan, gerçekliğini yani nesnel anlamdaki ahlaki değerini ancak bir topluluğun organı olmakla elde edebilir. Bu yüzden her şeyini devlete borçludur. Bireyin tüm değeri ve manevi gerçekliği yalnızca devlete bağlıdır. Özgürlük ancak ahlaki bir bütün olan devletin varlığıyla gerçekleşebilir. Dolayısıyla, doğal yaşama hâlinde özgürlük söz konusu değildir.
Hegele’e göre devlette her şey, genel ile özelin birliğine dayanır. Devletin içeriğini “milli ruh” meydana getirir. Milli ruh; din, hukuk, bilim, sanat, sanayi gibi özel alanlardan oluşur. Bu alanlar içten bir bağla birbirine bağlıdır, tümü birden milli ruhu teşkil eder. Bir devlet ancak milli bir ruh taşıyorsa devlet sayılabilir.
Hegel, Fransız Devrimi’nin soyutluğundan doğan yıkımları önlemek için somut olanı yani tarihî olanı ve var olanı savunmuştur. Diyalektik yöntemi düşünce alanında uygulayan, devleti mutlak ve yüce bir değer olarak gören Hegel, bir yanıyla milliyetçi, diğer yanıyla tutucu bir düşünürdür.
Karl Marx Berlin Hukuk Fakültesi’nde geçirdiği yıllarda Genç Hegelciler’den etkilendi ve onlara katıldı. Genç felsefecilerden oluşan bu topluluk, birçok açıdan Hegel’in düşüncesini takip etmekle birlikte, bazı temel noktalarda onun öğretisinden uzaklaşmışlardı. Neticede, Marx bu grup aracılığıyla Hegelci dünya görüşünün bir parçası oldu.
Genç Hegelciler grubu, marjinal akademisyenlerden, radikal, din karşıtı ve bohem gençlerden oluşmaktaydı. Radikal sol, özgür düşünce ve anarşizm de farklı derecelerde bu grup içinde temsil edilmekteydi. Bu grubun etkisiyle Marx, hukuk eğitimini bıraktı ve kendini felsefeye adadı.
Genç Hegelciler “Sol Hegelciler” olarak da anılan bu grup, hükümette ve üniversitelerde çeşitli kademelerde yer alan “Sağ Hegelciler”e karşı gelişen muhalif bir harekettir.
“Sağ Hegelciler” veya diğer bir adlandırmayla “Yaşlı Hegelciler” tarihsel diyalektik serinin tamamlandığını ve Prusya toplumunun iyi üniversiteleri, gelişmiş devlet hizmeti, endüstrileşme ve düşük işsizlik oranıyla tarihteki en yüksek noktasına ulaştığını iddia etmekteydiler. Genç Hegelciler ise diyalektik sürecin tamamlanmadığını, alt sınıflardaki sefalet, hükümet sansürü gibi konular başta olmak üzere Prusya’nın mükemmellikten çok uzakta olduğunu savunurdu.

Sağ Hegelciler, “üstatlarının” geliştirdiği sistemi ve teolojiyi aynen devam ettirmeyi amaçlarken, Genç
Hegelciler Hegel’in muhafazakâr ve dinî sistemini eleştiriyor ve devrimci yönünü ön plana çıkarıyorlardı. Hegelci okulun ikiye bölünmesi genel itibariyle bizatihi Hegel’in düşüncesinin iki boyutlu yapısından, yani sisteminin devrimci yöntem ile muhafazakâr yapısı arasındaki tezattan kaynaklanıyordu.
Hegel’in sistemine yönelik eleştiriler öncelikle dinî meseleler ve özellikle Hristiyanlığın teolojik ve felsefî üstünlüğünü savunmasından kaynaklanıyordu. Genç Hegelciler Kilise’ye ve özellikle Lutherciliğe ve bu mezhebin dinî propagandasına karşı çıkıyorlardı. Ateist olan ve sert bir Hristiyanlık eleştirisi yapan Genç Hegelciler, ortodoks Hegelcilerden özellikle dinî planda ayrılıyorlardı.
Siyasi planda ise devrimciliği savunuyor ve Hegel’in muhafazakâr düşüncelerine şiddetle karşı çıkıyorlardı. Bilhassa Prusya İmparatorluğu’nu tarihin bir anlamda tamamlanması ve sonu olarak gören ve imparatorluğa destek veren Hegel’e katılmıyorlardı. Genç Hegelciler toplumun geniş ve derin bir dönüşüm geçirmesi gerektiğini savunuyorlardı. Bu grubun en önemli ve tanınmış temsilcileri şunlardır: David Strauss, Bruno
Bauer, Edgar Bauer, Max Stirner, Ludwig Feuerbach ve Friedrich Engels. Öğrencilik yıllarında Marx, kendisini geleceğin bir felsefe profesörü olarak görüyordu. Bonn Üniversitesi’ne atanan Genç Hegelcilerden Bruno Bauer, Marx’a aynı üniversitede bir iş bulabileceğini vaat etmişti. Ancak Bauer din karşıtı ve liberal görüşleri nedeniyle üniversiteden atılınca, Marx da akademik kadro umudunu ebediyen yitirdi. Marx’ın öğrencilik ve üniversite yılları 1841’de Jena Üniversitesi’nde “Demokritos ve Epikür’ün Doğa Felsefeleri Arasındaki Farklılıklar Üzerine” başlıklı tezini savunmasıyla sona erdi.

Üniversite yıllarının ardından, Köln’de çıkan liberal-radikal ve burjuva bir gazetede (Rheinische Zeitung) düzenli yazar olma teklifini kabul etmekten başka çaresi yoktu. Dikkat çekici yazıları nedeniyle on ay sonra baş editör oldu. Bu dönemde Marx ilk defa zamanın pratik çatışmalarına doğrudan dâhil oldu. Toplumsal koşullar ve yoksularla karşı sergilenen sert tutum karşısında tavır aldı. Bu konularda kaleme aldığı yazılar Marx’ın öncü bir radikal yazar olarak görülmesine yol açtı. Ancak editörlüğü uzun sürmedi. Sürekli olarak sansür ile mücadele etmek zorunda kalan Marx, Rusya hükümeti aleyhine yazdığı yazılar dolayısıyla Hükümdar 1. Nicholas tarafından Prusya elçisine şikâyet edildi; sonuçta gazetesi baskı altına alındı ve Marx tekrar işsiz kaldı.
Nisan 1843’te çocukluk aşkı Jenny von Westphalen ile evlendi. Bu evlilik, toplumsal olarak üst tabakaya mensup Jenny’nin ailesinin, kızlarının düzenli bir geliri olmayan biriyle evlenmesine karşı olmasına rağmen gerçekleşti.
Evliliklerinin ilk aylarında Marx, Montesquieu’nün Kanunların Ruhu Üzerine ve Rousseau’nun Toplum Sözleşmesi’nin de dâhil olduğu, siyasal ve toplumsal tarihe ilişkin yaklaşık yüz cilt kitap okudu; özetler çıkararak beş büyük defter doldurdu. Almanya’nın giderek boğucu bir hâl alan tutucu atmosferinde iş bulma ümidini tamamen kaybeden çift 1843 yılının Kasım ayında Paris’e taşındı.

9.2.	Paris Günleri: Sosyalizme Doğru
1843-1845 yılları arasında Paris’te geçirdiği dönem, Marx’ın entelektüel gelişiminde Genç Hegelciler ile birlikte olduğu yıllar kadar belirleyici oldu. O yıllarda Paris, Avrupa’nın geneline nazaran göreli bir hoşgörünün hâkim olduğu siyasal ve kültürel etkinliğin merkezi durumunda idi; Avrupa’nın her tarafından radikal ve devrimcilerin toplandığı bir merkez haline gelmişti.
Marx Paris yıllarında, Almanya’da ulaşma imkânı bulamadığı çeşitli reformcu ve sosyalist kuramları inceleme fırsatını buldu. Proudhon ve Saint-Simon gibi Fransız düşünürleri, Adam Smith ve Ricardo gibi İngiliz klasik politik ekonomistleri okudu ve bunların liberal ve radikal eleştirmenlerini inceledi.
Marx Paris’te sadece yeni doktrinler keşfetmek ve kuramsal çalışmalar yapmakla kalmadı, aynı zamanda dönemin önde gelen radikal düşünürleriyle de tanışma imkânı buldu. Bunlar arsında Marx’ı en fazla etkileyen, anarşist düşüncenin babalarından sayılan Fransız düşünür Proudhon oldu.
Marx, Proudhon’un Mülkiyet Nedir? adlı meşhur eserini Paris’e gelmeden önce Köln’de okumuş ve takdir etmişti. Marx ve Proudhon önceleri kişisel ve entelektüel olarak uyumlu bir ikili gibi görünseler de kısa zaman sonra aralarındaki ilişki, çatışmaya dönüştü. Marx, Proudhon’un Sefaletin Felsefesi adlı eserini sert bir şekilde eleştiren Felsefenin Sefaleti’ni kaleme aldı ve anarşist düşünürü diyalektik çatışmaların itme kuvvetini göz ardı edip etkisizleştirmekle ve tarihin hareketinden uzaklaşmakla suçladı.

Anarşist Düşünce ve Proudhon
Anarşizm, ütopyacı sosyalizmin bir türü olarak değerlendirilebilir. Bilimsel sosyalizmden de beslenen anarşizme göre devlet, egemen sınıfın çıkarlarını korumanın dışında bir işlevi olmayan – gereksiz – bir kurumdur. Özgürlüğü ve eşitliği sağlayabilmek için işe, devleti ortadan kaldırmakla başlanmalıdır. Devletle birlikte “baskıcı” her türlü kurum da ortadan kaldırılmalıdır.
Kendini “anarşist” olarak niteleyen ilk kişi Pierre-Joseph Proudhon (1809-1865)’dur. Mülkiyet nedir? (1840) ve Sefaletin Felsefesi (1846) adlı iki önemli eseri olan bu Fransız düşünür, aslında ütopyacı bir sosyalisttir.
Özellikle, “Mülkiyet hırsızlıktır!” sözüyle tanınır. Düşünceleri, “Özgürlük, her zaman özgürlük, sadece özgürlük, hükümetçiliğe hayır!” sözleriyle özetlenebilir. Proudhon, “anarşizm” sözcüğünü etimolojik anlamıyla kullanır. Bu anlamıyla anarşi, “hükümetsizlik” demektir. Proudhon, ister kutsal hukuka dayalı bir monarşi, ister jakoben bir diktatörlük olsun, otoritenin her türlüsünü reddeder. Ona göre, sınıflar arası çatışmanın baş sorumlusu devlettir.
Proudhon Fransa’da yaşadığı İkinci İmparatorluk Dönemi’nde (1851-1870) anarşist fikirlerinin çoğunun gerçekleşemeyeceğini gördüğü için federatif ilkeleri savunmaya önem vermiştir. Mülkiyet hırsızlıktır diyen, devlet otoritesine karşı çıkan Proudhon’a göre halkı vesayetten kurtarmak, barışı ve özgürlüğü sağlamak, Avrupa’da devrim fikrini geliştirmek için tek yol Fransa’yı on iki bölgeye ayırmak ve Paris’i ortadan kaldırmaktır.
Proudhon’a göre demokrasi, gizli bir aristokrasidir. Çünkü tecrübeyle anlaşılmıştır ki burjuvazi halkı temsil etmez ve bu sınıfın çıkarları halkın genelinin çıkarlarına terstir. Servetlerin eşitsizliği ve egemenliğin vekâlet yoluyla devri demokrasilerde de sürmektedir. Fransız tarihçi ve devlet adamı Louis Adolphe Thiers (1797-1877)’in meşhur “Kral hüküm sürer fakat yönetmez” sözünü Proudhon, “Halk hüküm sürer fakat yönetmez” şeklinde uyarlar ve demokrasiye sert eleştiriler yöneltir.

Proudhon’a göre siyasi düzen, birbiriyle çelişen iki temel ilkeye dayanır: otorite ve özgürlük. Her toplum türünde geçerli olan bu iki ilke, kendi aralarında savaş hâlindendirler. Ayrıca bu iki ilkeden biri olmadan diğerinin anlamı yoktur. En otoriter toplumlarda bile az da olsa özgürlük; en özgür toplumlarda az da olsa otorite bulunur. Anayasaların görevi, otoriteyle özgürlük arasında dengeyi bulmaktır.
Rejimler genel olarak ikiye ayrılabilir: 1) Otoriter rejimler, 2) Özgürlükçü rejimler. Fakat Proudhon’a göre, birey-toplum ilişkisi dört biçimde kurulur ve her rejim için ikişer olmak üzere dört yönetim şeklinden söz edilebilir. Bu ayrıma göre otoriter rejimler, iki tür yönetim biçimine yol açar:
1.	Herkesin, bir kişi tarafından yönetildiği monarşi veya patriarka,
2.	Herkesin, herkes tarafından yönetildiği panarşi veya komünizm. Bu iki yönetim biçiminin ortak özelliği iktidarın bölünmez oluşudur.
İnsanlığın gelişmesi sonucu otoritenin günden güne zayıfladığını ileri süren Proudhon, özgürlükçü rejimleri de ikiye ayırır:
1.	Herkesin, her bir birey tarafından yönetildiği demokrasi,
2.	Her bireyin, kendi kendini yönettiği anarşi veya self-government.
Bu son iki yönetim biçiminin temel özelliği ise iktidarın bölünürlüğüdür.
Marx Paris’te, yaşam boyu sürecek bir dostluğun da temellerini attı: Friedrich Engels ile tanıştı. Bir tekstil üreticisinin oğlu olan Engels sayesinde Marx, işçi sınıfının somut yaşam koşularını tanıma fırsatı buldu.
Marx Paris’te, radikal ve liberal hareketin öncü entelektüellerinin yanı sıra entelektüeller ile ittifak içinde olan sosyalist ve devrimci hareketin dayanağı Alman ve Fransız esnaf ve zanaatkâr radikallerle de ilişkiye geçti. Onların entelektüel zaaflarını hor görmesine rağmen, daha önce birlikte olduğu akademik eğitim görmüş entelektüellerden çok farklı olan bu yeni insan tipinden etkilendi. Marx’ın liberal-radikal görüşlerden sosyalizme kayması işte bu koşullarda Paris’te oldu.
1845’te Fransız hükümetinin baskılarıyla Paris’i terk etmek zorunda kaldı; Bruxelles’e taşındı. Artık kendini uluslararası devrimci hareketin bir parçası olarak görmekteydi. Sadece Alman değil Belçikalı ve diğer sosyalist birey ve örgütlerle de ilişkilerini geliştirdi. Yakında meydana geleceğine inandığı devrime hizmet etmek için yazan ve konferanslar veren Marx, yeni arkadaşları gibi artık profesyonel bir devrimci olmuştur.
1847’de, Bruxelles’de bulunan Alman İşçileri Eğitim Birliği (bu birlik merkezi Londra’da bulunan Komünist Birliği Federasyonu’na bağlıydı) tarafından, inanç ve amaçlarını açıklayan bir metin hazırlaması üzere görevlendirildi. Engels’in sunduğu ilk taslak üzerine çalışan Marx, sosyalist hareket için temel bir metin olan Komünist Manifesto’yu hazırladı. Komünist Manifesto 1848’de Londra’da yayımlandı. Eserin başında yer alan “Bugüne kadar var olan bütün toplumların tarihi, sınıf çatışmaları tarihidir” sözü, Marx’ın daha sonraki bütün eserlerinin temel düşüncesini teşkil edecektir.

9.3.	Londra Yılları: Olgunluk Dönemi
Marx 1849’da Londra’ya hareket ettir ve bu kenti kısa arlıklar hariç bir daha hiç terk etmedi. Londra yıllarının ilk döneminde en parlak tarihî eserlerini kaleme aldı: Fransa’da Sınıf Mücadeleleri (1850) ve Louis Bonaparte’ın Onsekiz Brumeri (1852).

Londra yıllarında Marx, devrimin ortaya çıkma ümidini kaybetmemesine rağmen, Avrupa’yı baştanbaşa saran 1848 devrimlerinin ateşinin yanıp tükendiğini fark etti. Kıta devrimcilerinin tavsiye ettiği çeşitli isyancı tertiplere katılmayı reddeden Marx ve Engels giderek yalnızlaştılar. 1852’den itibaren Marx, vaktinin önemli bir kısmını Britanya Müzesi okuma salonunda geçirdi; Kapital (Das Kapital)’in önemli bir bölümünü teşkil edecek kapitalist sistemin adaletsiz işleyişi hakkında çok sayıda belgeyi inceledi.
Londra yılları Marx ve ailesi için korkunç bir yoksulluk içinde geçti. Hiçbir zaman düzenli bir işi olmayan Marx, alacaklıları peşine düştüğünde bile işçi sınıfının kurtuluşuna hizmet edeceğini düşündüğü kapitalizmin politik ekonomisi üzerine yürüttüğü bilimsel çalışmalarını bırakmadı. Bu dönemde, çocuklarının üçünü bakımsızlık ve kötü beslenme sonucu kaybetti.
Marx ailesi, Engels’in mali desteğiyle ayakta kalmayı başardı. 1867’de Kapital’in birinci cildi yayımlandı. Bu eser, on yıl içinde İtalyanca, Fransızca ve Rusçaya çevrildi. Eserin ikinci ve üçüncü ciltleri, Marx’ın ölümünden sonra Engels ve Kautsky tarafından yayımlandı.
Marx, bu arada New York Daily Tribune’den bir iş teklifi aldı: Gazetenin yabancı muhabiri olarak Avrupa’daki gelişmeleri değerlendiren haftalık yazılar yazacaktı. Böylece Marx’ın sefaleti biraz olsun hafifledi. Bazı haftalar, sağlık veya Kapital’in hazırlanmasına ayırdığı yoğun mesai nedeniyle yazılarını yazma imkânı bulamayınca yardımına Engels yetişti. Gazetede imzasız yayımlanan bazı makalelerin Marx’a mı Engels’e mi ait olduğu hâlâ kesin olarak bilinmemektedir. Marx ve Engels, 1850’lerde yeni bir devrimler döneminin (1848 olayları gibi) başlayabilmesi için gerekli gördükleri ekonomik krizin işaretlerini bekleyerek geçirdiler. Nihayet 1857’de ekonomide ciddi bir çöküş yaşandı. Ancak bu durum, Marx ve Engels’in beklediği gibi devrimci bir hareketin yeniden doğmasıyla sonuçlanmadı. Krizden beklediği sonuçların ortaya çıkmaması üzerine Marx, işçilerin örgütlenmesi meselesi üzerine yoğunlaştı. Ancak bu konuda da uzun bir süre hayal kırıklığı yaşadı.

9.4.	Birinci Enternasyonal’in Kurulması
Avrupa’da patlayan 1848 devrimleri sosyalist hareket açısından önemli bir aşamaydı. Ancak bu devrimler sosyalistlerin beklediği sonuçları doğurmamış, ardından gelen şiddetli bir baskı dönemiyle sönmüştü.
Devrimci hareketin ikinci en önemli aşaması yaklaşık yirmi yıl sonra Uluslararası Emekçiler Birliği’nin kurulmasıyla başladı. “Uluslararası Emekçiler Birliği” diğer ismiyle “Birinci Enternasyonal” 1864’te
Londra’da kuruldu. “Birinci Enternasyonal”, işçi sınıfına ve sınıf çatışmasına dayanan, sosyalist çizgideki siyasi partilerin ve sendikaların oluşturduğu, dünya işçileri arasındaki dayanışmayı temsil eden ilk büyük uluslararası sosyalist örgüttü. Temel amacı, ülke sınırları ile parçalanmış, ortak çıkara sahip işçi sınıfının karşı karşıya olduğu sorunların tartışıldığı bir platform olmak, farklı ülkelerden sosyalist hareketler arasındaki eşgüdümü sağlamaktı. Bu amaç doğrultusunda; uluslararası işçi dayanışması, sendikal hareket, grev, siyasal eylem, üretim araçlarının özel mülkiyetinin ve sürekli orduların kaldırılması gibi başlıklar çeşitli tarihlerde düzenlenen kongrelerde ele alınmıştır. Birinci Enternasyonal’in çok homojen bir yapı arz ettiğini söylemek güçtür. Anarşist Fransızlar, radikal- demokrat İtalyanlar ve pozitivist-radikal-reformcu İngilizler bir arada bulunuyorlardı. Marx bu oluşumun önemine inanarak sadece bir üyesi değil, yönlendirici dehası olmaya kara verdi. Sonraki on yıl boyunca neredeyse tüm mesaisini Enternasyonal’in sorunlarına ayırdı.
Enternasyonal, kısa zamanda statükonun savunucularının korkulu rüyası haline geldi. Avrupa’nın tüm önemli ülkelerinde Enternasyonal’in kolları oluşturuldu. Marx, 1860’lı yılların sonunda Enternasyonal’in lideri ve modern toplumun ekonomik hareket noktasını açığa çıkarmayı amaçlayan bir kitabın (Kapital) yazarı olarak sosyalist kuram ve devrimci pratiğin birliğine nihayet ulaşıldığına inanıyordu. Ancak bu inancı uzun sürmedi.
Paris Komünü ironik bir şekilde Enternasyonal’in sonunu getirdi. Marx’ın da desteklediği Komün, çok sert ve aşırı şiddet uygulanarak bastırıldığında Enternasyonal saflarında bazı anlaşmazlıklar ve ayrışmalar ortaya çıktı. Özellikle dehşete düşen İngiliz işçi sendikaları ve İngiliz işçileri, Paris’in “kızıl teröristleri” ile ilişkilendirilmekten korktular. Nihayet bu ve benzeri anlaşmazlıklar nedeniyle Enternasyonal 1876’da sona erdi.

Hayatının sonlarında Marx artık epeyce zengin olan Engels sayesinde konforlu bir hayata kavuşmuş, aynı zamanda belirli bir entelektüel şöhrete de ulaşmıştı. Avrupa’nın değişik yerlerinden ve Rusya’dan birçok sosyalist ve devrimcinin mektupla veya şahsen ziyaret ederek danıştığı önemli bir figür halline gelmişti. Giderek gelişen ve yayılan sosyalist hareket içinde saygın bir şahsiyet olan Marx böylece ciddi bir izleyici kitlesi bulmuştu. Ancak yaşlılığı ve sağlık sorunları nedeniyle üretkenliği giderek azalıyordu. Karl Marx, eşini kaybettikten iki yıl sonra 1883’te çalışma masasında öldü.

Bölüm Özeti
Karl Marx üzerine olan bu ilk derste, Alman düşünürün entelektüel biyografisi eşliğinde, yaşadığı dönemde etkili olan düşünce akımlarıyla kurduğu ilişkiler incelenmiştir. Bu çerçevede, Almanya ve Avrupa’nın değişik merkezlerinde geçirdiği yıllarda yaşadığı entelektüel ve politik değişim üzerinde durulmuş, özellikle Genç
Hegelciler ve Anarşist düşünceyle girdiği süreç değerlendirilmiştir. Son olarak, entelektüel üretimine paralel olarak, Birinci Enternasyonal çevresinde yürüttüğü politik faaliyetlere değinilmiştir.



Bölüm 10, KARL MARX’IN GENEL DÜŞÜNCESİ VE EKONOMİ KURAMI

Bu derste Karl Marx’ın tarih ve toplum algısı genel hatlarıyla incelenmektedir. Alman sosyalist düşünürün tarih ve toplum çözümlemesi, “çatışma” ve “ilerleme” düşüncesine dayanmaktadır. İnsanlık tarihinin gelişimi yani bir üretim tarzından sonrakine geçiş, tarihin değişik dönemlerinde ortaya çıkan ve farklı nitelikler taşıyan sınıfların birbiriyle mücadelesinin yarattığı itme gücüne bağlıdır. Genel toplumsal kuramını tarihselci bir yaklaşıma oturtan Marx’ın, “üretim tarzı”, “üretim ilişkileri”, “üretim güçleri”, “altyapı”, “üstyapı” gibi temel kavramları açıklanmaktadır. Bu çerçevede maddî alanın (altyapı) belirleyiciliği; inanç, düşünce, kültür, sanat vb. kurumların (üstyapı) üretim tarzının yani ekonomik olanın bir yansıması olduğu düşüncesi etraflıca açıklanmaktadır.
Ekonomik yaklaşımının temel noktaları ise Kapital’de geliştirdiği “değer”, “ücret” ve “artı-değer” kuramları ekseninde ele alınmaktadır.

10.1.	Marx’ın Tarih ve Toplum Değerlendirmesi
Karl Marx, sosyalist bir kuramcı ve eylem adamı olmasının yanı sıra, ekonomik ve felsefî düşünce tarihi içinde de müstesna bir yere sahiptir. Ancak bizim ilgi alanımıza, sosyoloji tarihi bağlamında bir sosyoloji kuramcısı olarak girmektedir. Marx’ın genel düşüncesi, kapitalist toplumun işleyişi, yapısı ve gerekli dönüşümü üzerine odaklanmaktadır. Daha önce incelediğimiz Auguste Comte’un düşüncesinde esas karşıtlığın, geçmiş/geleneksel (feodal, askerî, teolojik) toplum ile modern (sanayileşmiş, bilimsel) toplum arsında olduğunu görmüştük. Marx’a göre de modern toplumun temel özelliği endüstriyel ve bilimsel olmasıdır; ancak o, düşüncesinin merkezine geleneksel ile modern toplum arasındaki zıtlığı koymaz. Marx’a göre esas çelişki modern toplumun kendi içinde/bünyesindedir. Daha da somutlaştırarak söylersek, Marx’a göre asıl çelişkiler kapitalizmin bünyesinde bulunmaktadır. Marx kapitalizm örneğinde olduğu gibi, kavramsallaştırdığı tüm diğer üretim tarzlarının da (Antik ve Feodal gibi) kendi içlerinde bir dizi çelişkiyi barındırdığını ileri sürer.

Marx bir sosyolog ve eylem adamı olarak, kapitalizmin öz-yıkımını hazırlayan sürecin tahlilini yapar ve bu rejimin çelişkili karakterini göstermeye çalışır. Bu arada insanları, kapitalizmin kaçınılmaz olan bu yıkımının gerçekleşmesine katkı sağlamaya davet eder. Comte ile Marx arasındaki diğer bir farklılık, işçi-işveren çatışmasına bakışta ortaya çıkmaktadır. Pozitivist görüş içinde bu mesele tali bir mevzudur. Marksist modern toplum anlayışında ise proleter-kapitalist çatışması temel bir noktaya tekabül etmektedir ve tarihin itici gücünü veya diğer bir tabirle motorunu teşkil etmektedir. Çok genel bir formülle ifade etmek gerekirse Marx’a göre toplum, altyapı ve üstyapı öğelerinden kurulu bir bütündür ve bu bütünün yani toplumun temelini altyapı oluşturmaktadır. Marx’ın “altyapı” adını verdiği kategoride, üretim güçleri ve üretim ilişkileri yer almaktadır. Üretim güçleri, üretim için gerekli olan araçlardan, aletlerden, toprak ve yer altı kaynaklarından, tekniklerden ve emekten/işgücünden oluşmaktadır. Üretim ilişkileri ise genel anlamda toplum içindeki insanların üretim sürecinde kurdukları ilişkileri ifade eder. Marksist dilde, üretim güçleri ile üretim ilişkilerinin bileşimi ise üretim tarzını meydana getirir. Marx’a göre, toplumun yapısını biçimlendiren üretim ilişkileridir. Bu ilişkiler aynı zamanda sosyal sınıfların oluşumunu belirler. Bu şekilde oluşan toplumsal yapıya (sınıfsal yapı) belirli tipte inanışlar ve kurumlar tekabül eder. Yani üstyapı, altyapıdan kaynaklanır. Üstyapıda; inanışlar, felsefe, hukuk, ahlak, sanat, din, ideoloji, siyaset, kültür yer almaktadır. Üstyapı maddi olmayan öğelerden kuruludur ama maddi tabanı teşkil eden altyapıyla ilişki içindedir. Marx’a göre “hukuksal ilişkilerin ve devlet biçimlerinin kökenini hayatın maddi koşularında aramak gerekmektedir”. Alman sosyalist düşünüre göre ideoloji, maddi tabanın yansımasıdır. Toplum düşüncesini kuramsallaştırırken, Marx’ın takip ettiği yöntem tarihsel ve diyalektik materyalizmdir. Kendi ifadesine göre, “Hegel’in düşüncesinde elleri üzerinde duran diyalektiği ayakları üzerine oturtmuş” ve diyalektik materyalizmi kurmuştur. Marx’ın materyalist yöntemine göre siyasal çatışmalar, ekonomik gelişmenin doğurduğu mevcut sosyal sınıflar arasındaki savaştan ibarettir. Siyasal çatışma, siyasal partiler ve hatta bizatihi siyasetçiler, sınıflar arasındaki çatışmanın bir yansıması, bir ürünüdür.


TOPLUM = ALTYAPI + ÜSTYAPI
ALTYAPI = ÜRETİM GÜÇLERİ + ÜRETİM İLİŞKİLERİ

ÜRETİM İÇİN GEREKLİ OLAN ARAÇLAR, ALETLER, TOPRAK VE YER ALTI KAYNAKLARI, TEKNİKLER VE EMEK/İŞGÜCÜ.
TOPLUM İÇİNDEKİ İNSANLARIN ÜRETİM SÜRECİNDE KURDUKLARI İLİŞKİLER.
İNANIŞLAR, FELSEFE, HUKUK, AHLAK, SANAT, DİN, İDEOLOJİ, SİYASET, KÜLTÜR.
ÜRETİM GÜÇLERİ ve ÜRETİM İLİŞKİLERİ ise ÜRETİM TARZI, TOPLUMUN YAPISI.

Marx’a göre toplum, bünyesinde barındırdığı gerilim ve çatışmalar nedeniyle sürekli devinim hâlindedir. Marx’ın tarih ve toplum görüşü evrimci bir nitelik taşır. Ona göre tarihsel ilerleme, barışçı büyümeden çok mücadele ve çatışmaya dayanır. Mücadele ve toplumsal çatışma, tarihsel sürecin özünü ve ilerlemenin itici gücü veya motorunu teşkil eder. Bu düşünce tarzı, on sekizinci yüzyılda hâkim olmuş öğretilerin çoğuyla çelişmekle beraber, on dokuzuncu yüzyıl düşüncesiyle genel olarak uyum içindeydi. Marx’a göre tarihin güdüleyici gücü, geçimlerini doğadan sağlamak için sürekli mücadele hâlinde olan insanların birbiriyle girdikleri ilişki biçim(ler)idir. İlk tarihsel eylem, maddî yaşamın kendisinin üretilmesidir. Bu tarihsel eylem, aslında bütün tarihin temel koşuludur. İnsan türünün başlangıcında öncelikli amaç, yeme- içme, barınma ve giyimde yeterlilik arayışıydı. Marx, modern toplumun karmaşık anatomisi çözümlenmeye çalışılırken bu gereksinimlerin hâlâ merkezî bir öneme sahip olduğuna inanır. Ancak, bu gereksinimler tatmin edildiğinde, insanın doğaya karşı mücadelesi duraksamaz; çünkü insan tatminsiz bir hayvandır. Birincil gereksinimler karşılandığında, bu durum yeni gereksinimlere yol açar. Yeni gereksinimlerin ilk üretimi, ilk tarihsel eylemdir. Eski gereksinimlerin tatmini sağlandığında yeni gereksinimler ortaya çıkar.

İnsanlar, ilkel komünal gelişme aşamalarını (insan türünün ilk aşaması) terk eder etmez, birincil ve ikincil gereksinimlerini tatmin etme çabasıyla aynı zamanda çatışma da içeren bir iş birliği içine girerler. Böylece insanlık tarihinde iş bölümü ortaya çıkar. Bu tarihsel süreçte başlıca aktörler olan karşıt sınıflar oluşur.
Göreceli ve tarihselci bir yaklaşıma sahip olan Marx’a göre, bütün fikir sistemleri gibi toplumsal ilişki tarzları da dönemseldir, belirli bir döneme özgüdür, tek bir sözcükle ifade etmek gerekirse tarihseldir. Fikirler, ifade ettikleri toplumsal ilişkilerden daha kalıcı (ebedî) değillerdir. Bunlar da tarihsel ve geçici ürünlerdir. Örneğin klasik iktisatçılar; toprak sahipleri, kapitalistler ve ücretliler arasındaki üçlü bölünmeyi şeylerin doğal düzeninin ilelebet ayrılmaz bir parçası olarak görmüşlerdir. Oysa Marx bu kategorileri sadece belirli bir tarihsel dönemin karakteristiği, geçici tarihsel şartların ürünleri olarak ele alır.
Tarihsellik, Marx’ın düşünce sisteminin en temel özelliğidir. Örneğin, daha önceki tüm tarihsel dönemleri sınıf çatışmalarının belirlediğini ileri sürerken, aynı zamanda bu çatışmaların tarihsel dönemlere göre değişiklik arz ettiğini de vurgular. Tarihi zengin ve yoksul, güçlü ve güçsüz, ezen ve ezilen arasındaki tekdüze çatışmaların art arda gelmesi olarak görmeye eğilimli radikal öncüllerinden belirgin bir farkla Marx, sınıf çatışmasının tüm tarihi belirlemiş olmasına rağmen, mücadeledeki tarafların zaman içinde değiştiklerini savunur. Örneğin geç Orta Çağ’da lonca ustalarına karşı mücadele veren kalfalar ile kapitalistlere karşı mücadele veren modern endüstri işçileri arasında bazı benzerlikler olmakla beraber, söz konusu taraflar işlevsel olarak farklı konumdaydılar. Çünkü toplumsal koşullar çatışma biçimlerini de belirler. Modern fabrika işçilerinin Orta Çağ’daki ustadan farklı olarak, üretim araçları üzerindeki söz sahipliğinden ebediyen uzaklaştırılmış ve emeklerini bu araçlara hâkim olanlara (burjuvaziye) satmaya zorlanmaları gerçeği, onları zanaatkârlar veya ustalardan niteliksel olarak farklı bir sınıf yapar. Modern işçilerin biçimsel olarak emeklerini satmakta “özgür” olmalarına rağmen, varoluşsal olarak buna mecbur bırakılmaları, onların koşullarını tarihsel olarak özgül ve önceki sömürülen sınıflardakinden işlevsel olarak farklı kılar.

Marx insanlığın evrimini, fikirlerin ve insan ruhunun evriminin sonucu olarak gören Hegel’den ve Comte’tan ayrılır. Kalkış noktası olarak, insanın maddi koşullarındaki evrimini ve insanların yaşam için bir araya gelme biçimlerini kabul eder: “Devlet biçiminin yanı sıra hukukî ilişkiler de ne kendilerinden hareketle ne de insan zihninin sözde genel gelişiminden hareketle kavranamaz. Bunların kökenleri yaşamın maddî koşullarında bulunur. Hegel bu koşulların toplamını (…) ‘sivil toplum’ adı altında toplar. (…) Sivil toplumun özerkliği politik ekonomide aranmalıdır”. Marx’a göre toplumsal sistemlerin değişimi, coğrafya veya iklim gibi toplumsallık dışı etmenler ile açıklanamaz; çünkü temel tarihsel dönüşümler karşısında bunlar sadece sabit kalırlar. Değişimler, yeni fikirlerin ortaya çıkışına dayanarak da açıklanamaz. Fikriler, başlıca hareket ettiriciler değillerdir; insanların başkalarıyla ilişkilerine yön veren maddi çıkarların doğrudan veya yüceltilmiş yansımalarıdır. Marx toplumu yapısal olarak birbiriyle ilişkili bir bütün olarak gören yaklaşımı (holizm) Hegel ve/ya Montesquieu’den ödünç almıştır. Marx’a göre bütünün herhangi bir parçası/elemanı/unsuru (hukukî kodlar, eğitim, din, sanat vs.) kendi başına anlaşılamaz. Toplumlar sadece yapılaşmış bütünler değil aynı zamanda gelişen bütünlüklerdir. Marx’ın orijinal katkısı, Hegel’in sisteminde sadece ikincil bir rol oynayan bağımsız bir değişkeni tanımlamayı sağlıyordu: ekonomik üretim tarzı.

Tarihsel fenomenler çok sayıda bileşenin iç etkileşiminin sonucu olmalarına karşın, ekonomik etmen hariç diğer tümü son tahlilde bağımlı değişkenlerdir: “Siyasî, hukukî, felsefî, edebî ve sanatsal gelişme ekonomik olana dayanır. Ancak bunların tümü, birbirlerine ve ekonomik temele tepki gösterirler. Ekonomik durumun tek etkin neden ve geriye kalan her şeyin sadece edilgen bir sonuç olduğu söylenemez. Aksine ekonomik zorunluluğun bir alanı içinde, son kertede her zaman kendisini gösteren bir karşılıklılık vardır”.

Üretim ilişkilerinin toplamı, yani insanların üretim amacıyla var olan hammadde ve teknolojileri kullanırken birbirleriyle kurdukları ilişkiler, üzerinde toplumun bütün kültürel üstyapısının inşa edildiği gerçek temelleri oluşturur. Üretim ilişkileri ile Marx, onun önemli bir parçası olmasına rağmen yalnızca teknolojiyi değil insanların ekonomik yaşama katılmaları yoluyla içine girdikleri toplumsal ilişkileri de kasteder:
“Makine, sabanı çeken öküzden daha ekonomik bir kategori değildir. Makine kullanımına dayanan modern işyeri, toplumsal bir üretim ilişkisi, ekonomik bir kategoridir”.
Ekonomik üretim tarzı, insanlar arasındaki ilişkilerde ifade edilir, bu ilişkiler bireyin belirleyiciliğinden bağımsızdır ve onun istek ve amaçlarına tabi değildir.
“İnsanlar, sürdürdükleri toplumsal üretimde kaçınılmaz ve isteklerinden bağımsız olarak belirli ilişkilere girerler. Bu üretim ilişkileri, onların maddi üretim güçlerinin belirli bir gelişim aşamasına karşılık gelir. Üretim ilişkilerinin toplamı, toplumun ekonomik yapısını yani üzerinde hukukî ve siyasî üstyapıların ortaya çıktığı ve belirli bir toplumsal bilinç biçiminin karşılığı olan temeli [altyapıyı] oluşturur. Maddi yaşamın üretim tarzı, yaşamın toplumsal, siyasal ve ruhsal süreçlerinin genel karakterini belirler. İnsanların varlığını belirleyen bilinçleri değildir; tam tersine, onların toplumsal varlığı bilinçlerini belirler”.
Marx’a göre insanlar, mülkiyet ilişkilerinin önceden belirlenmiş olduğu toplumların içine doğarlar. Söz konusu mülkiyet ilişkileri ise farklı toplumsal sınıfların ortaya çıkmasına yol açar. Bir insanın babasının kim olacağını seçememesi gibi sınıfına ilişkin de herhangi bir seçimi söz konusu olamaz. Marx, toplumsal hareketliğin (sınıflar arası geçişler) farkında olmasına rağmen çözümlemesinde buna özel bir yer vermez.
İnsanlar belirli bir sınıfa ait olarak doğarlar: Feodal bir lort veya bir serf, bir endüstri işçisi veya bir kapitalist olur olmaz, davranış tarzı da onun için öngörülmüş durumdadır. Marx’ın deyişiyle üretkenliğe belirli bir biçimde dâhil olan bireyler, belirli toplumsal ve siyasal ilişkilere girerler. İnsanı büyük ölçüde tanımlayan da işte bu sınıf rolüdür. Marx, başka değişkenlerin işleyişini yadsımaz ancak öncelikli belirleyiciler olarak sınıf rolleri üzerinde yoğunlaşır. İnsan, kendi eylemlerini kısıtlayan bir toplumsal ilişkiler ağına kaçınılmaz olarak düşer. Dolayısıyla bu tür kısıtlamaları tamamen ortadan kaldırma çabaları başarısızlıkla sonuçlanmaya mahkûmdur. Ancak belirli tarihsel durumlarda onun bu kısıtlamaların doğasını değiştirmesi de mümkündür.
Toplumun sınıflara bölünmesi; siyasal, etik, felsefî ve dinî dünya görüşlerinin ortaya çıkmasına da neden olur. Bu görüşler, var olan sınıf ilişkilerini ifade eder ve egemen sınıfın gücünü ve otoritesini pekiştirmeye ya da yıkmaya eğilim gösterir.

“Her çağda, hâkim sınıfın fikirleri, hâkim fikirlerdir. Yani toplumda egemen maddî güç olan sınıf, aynı zamanda egemen entelektüel güçtür. Maddî üretimin araçlarını elinde tutan sınıf, aynı zamanda entelektüel üretimin araçlarını da denetim altında tutar”. Bununla birlikte ezilen sınıflar, ezenlerin ideolojik egemenliği tarafından engellenmiş olmalarına rağmen onlarla çatışmak için karşıt ideolojiler oluştururlar. Devrim veya devrimden önce egemen sınıfın belirli temsilcilerinin taraf değiştirdiği de olur. Bu nedenle “kuramsal açıdan tarihsel hareketi bir bütün olarak kavrama düzeyine ulaşmayı başaran bazı burjuva ideologları proletaryaya katılır”.
Her toplumsal düzene, üretimin maddî güçlerindeki sürekli değişim damgasını vurur. Doğanın güçleri, uygun teknolojiler ve yeteneklerle denetim altına alınabilir. Netice olarak toplumsal üretim ilişkileri, maddi üretim araçlarının (üretim güçlerinin) değişimi ve gelişimiyle birlikte başkalaşır ve dönüşür. Değişmiş olan toplumsal üretim ilişkileri, belirli bir noktada mevcut mülkiyet ilişkileriyle (yani sahip olanlar ve sahip olmayanlar arasındaki mevcut ayrımla) çatışmaya girer. Bu durumda, güçlenen sınıfların temsilcileri, var olan mülkiyet ilişkilerini gelişmenin önünde bir engel olarak algılamaya başlarlar. Mülkiyet ilişkilerini değiştirerek güçlerini artırmayı uman sınıflar devrimci hâle gelirler. Yeni toplumsal ilişkiler, eski toplumsal yapıların içinde (bu yapıların bünyesinde meydana gelen çelişki ve gerilimlerin neticesi olarak) ortaya çıkar ve gelişmeye başlar. Örneğin endüstriyel üretimin yeni tarzları, geç- feodal toplumda yavaşça ortaya çıkmıştır. Bu yeni –endüstriyel – üretim tarzlarının denetimini elinde tutan burjuvazi, feodal düzene egemen olan sınıfların gücünü kırmayı başarmıştır. Diğer bir deyişle, yeterli bir özgül ağırlığa ulaşan burjuva üretim tarzı, içinde doğduğu feodal ilişkileri parçalara ayırmayı başarmıştır. Marx’ın ifadesiyle, kapitalist toplumun ekonomik yapısı, feodal toplumun ekonomik yapısı içinde gelişmiştir; feodal yapının çözülüşü, kapitalist üretim tarzının öğelerinin ortaya çıkmasına yol açmıştır9.
Benzer şekilde, proleter fabrika işçileri sınıfına varlık kazandıran da kapitalist üretim tarzıdır. Bu insanlar (işçiler/proletarya) sınıf bilincine ulaştıkça burjuva sınıfıyla köklü düşmanlıklarını keşfederler ve kendi varoluşlarını borçlu oldukları bir rejimi devirmek için bileşirler: Tek bir sözcükle ifade etmek gerekirse yeni toplumsal ve ekonomik biçimler, kendilerinden öncekilerin bünyesinde şekillenir.

10.2.	Marx’ın Ekonomi Teorisi: Değer, Ücret ve Artı-Değer
Marx, Kapital adlı eserinde üç temel iktisadî kuram geliştirir:
1.	Değer Kuramı
2.	Ücret Kuramı
3.	Artı-değer Kuramı

Marx’a göre kapitalizmin özü her şeyden önce kâr arayışıdır. Kapitalizm, üretim güçlerinin (araçlarının) özel mülkiyeti üzerine kurulu olduğu ölçüde, girişimcilerin ya da üreticilerin kâr arayışı üzerine de kuruludur. Bu konuya Marx, iki değişim (mübadele) türünü karşılaştırdığı Kapital’in ilk sayfalarında değinmiştir.
İlk değişim türü para kullanılarak veya kullanılmadan yapılan mal (meta) değişimidir. Sahip olduğunuz bir malı, gereksinim duyduğunuz başka bir mala karşılık, talep eden birine vererek değiştirirsiniz. Bu değişim doğrudan gerçekleşebilir; bu durumda mal değişimi söz konusudur. Bu değişim, dolaylı bir biçimde malların evrensel karşılığı olan para kullanılarak da gerçekleşebilir.
Bir mal ile başka bir malın değiştirilmesinin (mal ↔ mal) insani ve aynı zamanda kâra ya da fazlaya (surplus) yol açmayan bir değişim olduğu söylenebilir. Mala karşı mal aldığınızda (takas), bir eşitlik ilişkisi içindesinizdir.
Ayrıca ikinci bir tür değişim vardır; bu, maldan geçen para değişimdir (para → mal → para). Bu değişim süreci neticesinde, başlangıç anında sahip olduğunuzdan daha fazla paraya sahip olma imkânınız vardır.
Maldan geçen para değişimi, kapitalizmin en belirgin niteliğidir. Kapitalist bir sistemde, girişimci veya üretici kendisine yararlı olmayan malı, yararlı olan bir malla değiştirmez. Kapitalist değişimin özü, maldan geçen para değişimi ve varış noktasında, başlangıçtakinden daha fazla paraya sahip olmaktır.
Bu ikinci değişim türü, Marx’a göre her şeyden önce tam anlamıyla/mükemmel (par excellence) bir kapitalist değişimdir ve aynı zamanda pek de gizemlidir. Bu tür bir değişim ile neden ve nasıl, başlangıç noktasında sahip olunmayan bir şeye – ya da en azından başlangıç noktasında sahip olunandan fazlasına – sahip olunabilmektedir? Marx’a göre kapitalizmin temel sorunu şöyle formüle edilebilir: Kâr nereden gelir? Faaliyetin temel nedeni kâr arayışı olan ve sonuç olarak üretici ve tüccarların çoğunlukla kâr edebildiği bir rejim nasıl olabilir?
Marx, bu soruya artı-değer kuramı ile cevap verir. İddiasını, sırasıyla değer kuramı, ücret kuramı ve artı- değer kuramını açıklayarak ispat etmeye çalışır.
Değer Kuramı: Herhangi bir malın değeri, o malın üretimine katılan toplumsal emek miktarına tekabül eder.
Değer-emek kuramı adı verilen şey budur.
Marx, bir malın fiyatının arz ve talebe göre değerinin altında veya üstünde oluşabileceğini kabul eder. Şayet emek bir malda toplanmış, fakat hiçbir satın alma gücü bu mala yönelmemişse, şüphesiz o malın bir değeri yoktur. Fakat Marx’ın kuramı, değer ile emek arasındaki orandan bahsederken, normal bir talebin söz konusu olduğunu varsayar. Böylece Marx, malın fiyatındaki değişime etki eden faktörlerden birini (arz- talep) devre dışı bırakmış olur. Eğer bir mal için normal bir talep olduğunu varsayarsak, Marx’a göre bu malın fiyatta ortaya çıkan değeri ile bu malda toplanan emek miktarı arasında bir oran söz konusudur. Çünkü emek miktarı, malı nicelendirilebilmemize (ölçmemize) imkân veren tek unsurdur.

Kullanım değeri hesaba katıldığında nitel bir ölçüt ile karşı karşıya kalırız. Bir dolmakalemin kullanım değeri ile bir bisikletin kullanım değerini kıyaslamak mümkün değildir, çünkü tamamen öznel bir kullanım söz konusudur. Malların değişim değerini tespit etmeye çalışan Marx, nicelendirilebilir/ölçülebilir bir öğe bulmaya çabalar. Nicelendirilebilecek tek öğe de malların üretimine harcanan emek miktarından başka bir şey olamaz.
Ücret Kuramı: Emeğin değeri de herhangi bir malın değeri gibi ölçülebilir. Kapitalistin ücretliye, sattığı emek gücüne karşılık verdiği ücret, işçinin emek miktarına eşittir. İnsan emeğinin değeri, bütün mallar için geçerli genel değer yasasına uygun olarak ödenir. Marx’a göre, emek gücünü satmak üzere emek piyasasına gelen işçinin emeğinin değeri ödenmelidir. Fakat bu durumda toplumsal mübadele anlayışından çıkıp biyolojik mübadele anlayışına geçmek gerekir. Zira emek gücünü ölçecek çalışma miktarı, işçinin kendisi ve ailesinin (biyolojik) yaşamını sürdürmek için gereksinim duyduğu malların miktarına tekabül etmektedir.
Artı-Değer Kuramı: Ücret olarak aldığı değere eşit bir değer üretmesi için işçiye gerekli çalışma süresi, işinin gerçek süresinden azdır. Örneğin işçi ücretindeki değere eşit bir değeri beş saatte üretir, ama on saat çalışır. Yani zamanının yarısında kendisi için, diğer yarısında girişimci/kapitalist için çalışır. Artı-değer, işçi tarafından ücret olarak aldığı değere eşit bir değeri üretmek için gerekli çalışma süresi ötesinde üretilen değer miktarıdır. Kapitalist sistemde işçi, ücret olarak aldığından daha fazla değer yaratır ve aradaki fark işverene gider.

Bölüm Özeti
Bu derste Karl Marx’ın “çatışma” ve “ilerleme” düşüncesini merkeze alan tarih ve toplum algısı üzerinde durulmuştur. Alman düşünüre göre insanlık tarihinin gelişimi (bir üretim tarzından sonrakine geçiş), tarihin değişik dönemlerinde ortaya çıkan farklı sınıfların birbirleriyle mücadelesinin yarattığı itme gücüne bağlıdır. Bu ders kapsamında ayrıca toplumsal kuramını tarihselci bir yaklaşıma oturtan Marx’ın “üretim tarzı”, “üretim ilişkileri”, “üretim güçleri”, “altyapı” ve “üstyapı” gibi temel kavramları açıklanmıştır. Bu çerçevede, maddî alanın (altyapı) belirleyiciliği; inanç, düşünce, kültür, sanat vb. kurumların (üstyapı) üretim tarzının yani ekonomik olanın bir yansıması olduğu düşüncesi incelenmiştir. Son olarak, Marx’ın Kapital’de geliştirdiği ekonomi kuramının nirengi noktaları “(değer”, “ücret” ve “artı-değer” kuramları) üzerinde durulmuştur.


Bölüm 11,	KARL MARX: SINIF, YABANCILAŞMA VE BİLGİ SOSYOLOJİSİ

Bu derste, Karl Marx’ın sınıf ve yabancılaşma kuramları ile bilgi sosyolojisi incelenmektedir. Marx’a göre tarih, sınıf mücadeleleri tarihidir. Bu nedenle sınıf kavramı Marksist sosyolojinin temel çözümleme araçlarından biridir. Tarihsel bir niteliğe sahip olan sınıflar, değişik dönemlerde farklı niteliklerle belirirler. Marksist değerlendirmeye göre sınıflar, üretimin örgütlenmesinde aynı işlevi yerine getiren kişilerin bütünüdür. Bir grubun birbiriyle bağlantısı olmayan fertleri, ancak başka bir gruba karşı ortak bir savaş yürütmek zorunda olduklarında bir “sınıf” oluştururlar; aksi halde birbirinin rakipleri olarak düşmanca ilişkiler içinde bulunurlar. Ortak bir kaderi paylaşan insanların basit bir toplamından farklı olarak öz-bilinç sahibi sınıfların ortaya çıkabilmesi için bir dizi koşulun yerine getirilmesi gerekir: iletişim ağı, insan kitlesinin yoğunluğu, ortak bir düşman, belirli bir örgüt biçimi vs.
Yabancılaşma, kapitalizmin sistematik bir sonucudur. Kapitalist sistem içinde insan kendi doğasına, emeğine, ilişkilerine, dünyaya ve yaşama yabancılaşır. Yabancılaşma sürecinde insanın kendi üretimi, karşısına yabancı güçler olarak çıkar, insan bu güçlerin egemenliği altına girer.
Marx’a göre düşünce, özü itibariyle toplumsaldır. Hâkim düşünce, hâkim sınıfın düşüncesidir. Maddî alanın bir yansımasından ibaret olan egemen düşünce, esas olarak egemen sınıfın iktidarına/meşruiyetine hizmet eder.

11.1.	Sınıf Kuramı
Marx’ın sınıf kuramı “şimdiye kadar var olan bütün toplumların tarihi, sınıf çatışmaları tarihidir” öncülüne dayanır. Komünist Manifesto’da şöyle yazar:
“Şimdiye kadar var olan bütün toplumların tarihi sınıf çatışmaları tarihidir. Özgür insan ve köle, patrisyen ve pleb, baron ve serf, lonca ustası ve kalfa, tek sözcükle ezenler ve ezilenler sürekli bir karşıtlık içinde bulunmuşlardır; bazen açık, bazen örtülü, her seferinde toplumun tamamen devrimci bir dönüşümü ile ya da çatışan çeşitli sınıfların ortadan kalkması ile sona eren aralıksız bir kavga yürütmüşlerdir”.
Marx’a göre insanlar, kendi ilkel – ve farklılaşmamış – hallerinden uzaklaşmaya başladıkları andan itibaren bölünmüşlerdir. Bu bölünme, iş bölümü ile ortaya çıkan farklılaşmanın yarattığı bir durumdur. Bu yeni duruma, modern zamanlara kadar sürekli fakat nitelik değiştirerek gelen, sınıfsal bölünme eşlik etmiştir. Örneğin, kapitalist sistemin çekirdek hücresi olan fabrika işlevsel iş birliğinden çok sınıflar arasındaki – sömüren ve sömürülen, emek gücünü satın alanlar ve satanlar arasındaki – düşmanlığın en önemli mekânıdır.
Marx’a göre sınıf çıkarları ve bunların uyanışında devreye giren iktidar çatışmaları toplumsal ve tarihsel sürecin en belirleyici unsurlarıdır.
Marksist sosyolojide sınıf çıkarları, belirli toplumsal konumlar işgal eden insanların, belirli toplumsal koşullara maruz kalması ile ortaya çıkar. Bu nedenle, ilk endüstriyel girişimlerde insanları ortak çıkarlarını savunmaktan alıkoyan şey rekabettir. Ancak sonraki dönemde ücretlerini savunmaya başlamaları, onları işverenlerine karşı bir araya getirmiştir. Bir grubun birbiriyle bağlantısı olmayan fertleri, ancak başka bir gruba karşı ortak bir savaş yürütmek zorunda olduklarında bir sınıf oluştururlar; aksi halde birbirinin rakipleri olarak düşmanca ilişkiler içinde bulunurlar.
Sınıf çıkarları, faydacı okulun ve klasik İngiliz politik ekonomisinin öncelediği birey çıkarlarından temelde farklıdır. Belirli bir tabakanın üyelerinin potansiyel ortak çıkarlarının kaynağı, o tabakanın belirli toplumsal yapılar ve üretim ilişkileri içindeki yeridir. Ancak potansiyel, sadece bezer konumda olan bireyler ortak mücadeleye katıldıkları zaman gerçekliğe dönüşür. İşte bu durumda, yani ortak çıkarlar doğrultusunda ortak bir mücadele verildiği zaman Klasse an sich (kendinde sınıf) Klasse für sich (kendisi için sınıf)’e dönüşür. Sınıfın oluşturan bireylerin ortak kaderlerinin bilincine varabilmeleri için aralarında bir iletişim ağının da gelişmesi gerekir. Bir bütünü oluşturan insanlar, her ne kadar üretim sürecinde ortak konumlar işgal etseler ve aynı nesnel koşullar içinde bulunsalar da yalnızca karşıt sınıflar ile çatışmaya girdikleri vakit çıkarlarının benzerliğinin farkına varabilirler; diğer bir deyişle, öz-bilince kavuşarak tarih-yapan bir kitle olan sınıfa dönüşebilirler.
Başlıca modern sınıflar; emek-gücü sahipleri (emekçiler/işçiler), sermaye sahipleri ve toprak sahipleridir. Bu üç ana sınıfın gelirleri sırasıyla ücret, kâr ve arazi rantıdır.

Emek-gücü sahipleri, Emekçiler, işçiler, proletarya. Gelirleri, ücret.
Sermaye sahipleri, kapitalistler, burjuvazi. Gelirleri, kâr.
Toprak Sahipleri. Gelirleri, arazi rantı.

Sınıflar, üretimin örgütlenmesinde aynı işlevi yerine getiren kişilerin bütünüdür. Ancak, ortak bir kaderi paylaşan insanların basit bir toplamından farklı olarak öz-bilinç sahibi (kendi sınıf bilinçlerine varmış) sınıfların ortaya çıkabilmesi için bir dizi koşulun yerine getirilmesi gerekir: Bunlar; iletişim ağı, insan kitlesinin yoğunluğu, ortak bir düşman ve belirli bir örgüt biçimi olarak sıralanabilir.
Marx’a göre işçi sınıfı uygun koşullar hazır olduğunda sınıf bilincini geliştirmeye mecbur kalacak ve bunu başaracaktır. Ancak aynı durum kapitalist üreticiler için söz konusu olamaz: Kapitalist ilişkilerin doğasında bulunan rekabetçi ilişkiler nedeniyle burjuvazi, kendi ortak çıkarlarının kapsamlı bir bilincini geliştirme yeteneğinden yoksundur ve dolayısıyla hiçbir zaman işçi sınıfı gibi bilinçli bir örgütlenmeye ulaşamaz.
Klasik iktisatçılar, piyasa ekonomisinde her insanın kendi çıkarına çalıştığı ve sadece kendi kazancını en yüksek düzeye çıkarmakla ilgilendiğini belirterek, bu durumun nihayetinde bütünün çıkarlarına ve uyumuna katkıda bulunan bir sisteme tekabül ettiğini savunurlar. Marx ise keskin bir analizle kendi çıkarına çalışan her insanın, rejimin gerekli işleyişine ve dolayısıyla da yıkımına katkıda bulunacağını ileri sürer.
Bireysel faydaları, uyumlu bir toplumun düzenleyicisi olarak gören faydacı okul mensuplarına karşı Marx, kapitalistler arasındaki kişisel çıkar mücadelesi ve rekabetin burjuva sınıfının yıkımına yol açacağını ve kapitalizmin nihai öz-yıkımını hazırlayacağını ileri sürer. Her bir kapitalistin kendi çıkarı için rasyonel olarak hareket etmesi gerçeği, giderek derinleşen ekonomik krizlere ve burjuvazinin ortak çıkarlarının yıkımına yol açacaktır.
Kısacası Marx, üretim güçler ile üretim ilişkileri arasındaki çelişkiye dikkat çeker. Burjuvazi sürekli daha güçlü üretim araçları yaratırken, üretim ilişkileri (mülkiyet ilişkileri, gelir dağılımı) aynı ritim ile dönüşmeyecektir.

Kapitalistler giderek daha fazla üretecek ve zenginleşecek, fakat bu duruma paralel olarak sefalet de artacaktır. İşte bu çelişkiden (zenginlik artarken sefaletin de yükselmesi) devrim doğacaktır.
Proletarya iktidarı ele geçirecek ve üretim ilişkilerini (toplumsal ilişkileri) dönüştürecektir. Devrimi kapitalizm hazırlayacak ve böylece kendi öz-yıkım süreci nihayet erecektir. Bu süreçte rekabet önemli bir işlev görecektir. Bitmeyen, sonsuz bir rekabet güdüsüyle kapitalistler üretimlerini daha az maliyetle artırmaya çabalayacaklar ve netice olarak proletaryanın yaşam koşulları (giderek azalan ücretler nedeniyle) artan bir ivmeyle kötüleşecektir. Bu noktada altı çizilmesi gereken bir husus, proleterler ile kapitalistler arasında bir takım ara-grupların da olduğudur: zanaatkârlar, küçük burjuvazi, tüccar, toprak sahibi köylüler vs. Devrim sürecine girildiğinde bu ara-grupların durumu ne olacaktır? Söz konusu süreçte, kapitalist rejim geliştikçe toplumsal bir kristalleşme (saflaşma, kutuplaşma) ortaya çıkacak ve son aşamada saflar netleşecek ve sadece iki ana grup kalacaktır. Kısacası süreç ilerledikçe ara-gruplar taraflarını belirlemek zorunda kalacak, kapitalistler veya proletarya yanında yer alacaklardır. Fakat şu da bir gerçek ki işçi hareketinin güçlenmesi, kapitalistleri de dayanışmaya ve kendi kolektif sınıf çıkarları için ortak eyleme zorlar. Ancak piyasadaki rekabet tarafından sınırlandırılan kapitalistler, yapısal nedenlerle ortak çıkarlarının tutarlı bir savunusunu yapmayı başaramazlar. Kapitalizmin temel özelliği olan piyasa ve rekabetçi üretim tarzı, bireysel üreticileri birbirinden ayırma eğilimindedir. Marx, kapitalistlerin bir açıdan kişisel çıkarlarını aşmaya çabaladıklarını teslim eder. Ancak bu çaba, ekonomik alandan ziyade siyasal ve ideolojik alanlarda mümkün olabilir. Ekonomik rekabet tarafından kendi aralarında bölünen kapitalistler ortak çıkarlarına hizmet eden – kendilerini – haklılaştırıcı/meşrulaştırıcı bir ideoloji ve siyasal egemenlik sistemi geliştirmeye yönelirler. Marx’a göre devlet, hâkim sınıfın çıkarlarını savunmak üzere var edilmiş bir kurum, bir baskı aygıtıdır. Nitekim Alman düşünüre göre “hâkim sınıfın fikirleri, hâkim fikirlerdir”. İşte bu nedenledir ki sınıf bilincinin işçi sınıfı için yerine getirdiği vazifeyi kapitalistler için siyasal iktidar ve ideoloji görür. Ancak bu simetri ancak görüntüdedir. Marx’a göre, nihai olarak belirleyici olan alan ekonomik alandır. Ve bu alanda burjuvazi, kendi ekonomik varlık tarzının ayrılmaz parçası olan rekabetçiliğin kurbanı olmaya mahkûmdur. İşte bu nedenle, burjuvazi bir bilinç geliştirmeyi başarsa bile bu, bir “yanlış bilinç” olacaktır. Söz konusu “yanlış bilinç”, kökü ekonomik olarak rekabetçi bir üretim tarzında bulunan bir bilinçtir. Bu nedenle ne bir sınıf olarak burjuvazi, ne burjuva devlet ve ne de burjuva ideolojisi, burjuvazinin özünde bulunan öz-çıkarı sahiden aşmaya hizmet edemez. Ekonomik koşullar olgunlaştığında, kendi ortak çıkarlarının farkına varmış olan, dayanışmanın birleştirdiği ve uygun bir fikirler sisteminden (bilimsel sosyalizm) enerji alan işçi sınıfı, aralarında birlik olmayan düşmanları ile karşı karşıya geldiğinde burjuva egemenliği varlığını daha fazla sürdüremeyecek ve sona erecektir. İşçiler, üretim sürecine yabancılaştıklarının farkına vardıkları an kapitalist çağın alacakaranlığı başlayacaktır.

11.2.	Yabancılaşma Kuramı
Marx’a göre tarih boyunca insan, bir yandan doğa üzerindeki denetimini giderek artırmış, öte yandan da giderek “yabancılaşmıştır”. İnsanın yabancılaşması, kapitalizmin sistematik bir sonucudur. Kapitalist sistem içinde insan kendi doğasına yabancılaşır. Daha açık ifade etmek gerekirse, insan kendine, emeğine, ilişkilerine, dünyaya ve yaşama yabancılaşır. Kapitalist pazarın bir unsuru olarak işleyen çarklardan biri haline gelir. Kapitalizmin sistematik bir sonucu olarak yabancılaşma sürecinde insanın kendi üretimi, karşısına yabancı güçler olarak çıkar, insan bu güçlerin egemenliği altına girer.
Yabancılaşama (Almanca Entfremdung, İngilizce alienation) kavramsallaştırması Marx’ın ilk felsefî metinlerinin merkezinde yer alır. İlerleyen süreçte ise Marx bu kavramı toplumsal bir fenomene karşılık olarak sosyolojik bir anlamda kullanmıştır. Marx’a göre kapitalist toplumlarda din, devlet, siyaset gibi tüm temel kurumsal alanlarda insan yabancılaşma durumuyla karşı karşıyadır. İnsanın, ağına takıldığı tüm kurumların içinde yabancılaşması kaçınılmazdır. Ancak ekonomik alanda ve özellikle iş alanında yabancılaşma tüm diğer yabancılaşma türlerinden daha önemli ve derindir. Bu durum en çarpıcı ve somut şekilde insanın para ile ilişkisinde ortaya çıkar: “Para, insanın iş ve varoluşunun yabancılaşmış özüdür; bu öz insana egemen olur ve insan ona tapar”.

İş alanında yabancılaşmanın dört boyutu vardır: İnsan; ürettiği nesneye, üretim sürecine, kendisine ve topluma yabancılaşır.
Yabancılaşma süreci, üretilen nesne ve üretim sürecine yabancılaşma ile başlar: “Emek tarafından üretilen nesne (…) artık üreticisinden bağımsız bir güç olarak, emeğe karşı yabancı bir varlık olarak dikilir. (…) İşçi kendisini işte daha fazla harcadıkça, kendine rağmen yarattığı nesneler dünyası daha güçlü hâle gelir; o kendi iç dünyasında daha da yoksullaşır ve daha az kendine ait olur”.
“Ancak yabancılaşma yalnızca sonuçta değil, üretim sürecinde, üretici etkinliğin kendi içinde de ortaya çıkar. (…) Eğer emeğin ürünü yabancılaşmaysa, üretimin kendisi de etkin yabancılaşmadır. Emeğin nesnesinin yabancılaşması, çalışma etkinliğinin kendisindeki yabancılaşmanın adeta özeti niteliğindedir”. İnsan, kendi emeğinin, çalışmasının nesnesine ve üretim sürecine yabancılaşmış olarak, kendisine de yabancılaşır; kendi kişiliğini bir bütün olarak geliştiremez: “İş, işçiye dışsaldır;(…) onun doğasının parçası değildir. O, yaptığı işte kendisini gerçekleştiremez, kendini inkâr eder. Bu nedenle işçi, yalnızca boş zamanı süresince kendisini yuvasında hisseder, işte ise yuvasız hisseder. İşçi, işte kendisine değil başkasına aittir”. Nihayet; ürettiği nesneye, üretim sürecine ve kendisine yabancılaşan insan, topluma da yabancılaşır:
“İnsan diğer insanlara yabancılaşır. İnsan kendisiyle zıtlaştığında [kendine aykırı, kendine rağmen yaşadığında] başka insanlarla da zıtlaşır. İnsanın kendisiyle, kendi işiyle ve kendi işinin ürünüyle ilişkisi için geçerli olan, diğer insanlarla ilişkisi için de geçerlidir”. Yabancılaşma düşüncesi, her ne kadar ağırlıklı olarak Marx’ın erken dönem felsefî metinlerinde karşımıza çıksa da düşünürün toplumsal ve ekonomik çözümlemesinde her zaman merkezî bir yer işgal etmiştir. Marx’a göre, yabancılaşmış bir toplumda insanların zihin yapıları, fikirleri ve bilinçleri, içinde bulundukları koşullar ve üretim tarzının yansımasından ibarettir. Bu yaklaşım, Marx’ın bilgi sosyolojisinin de temelini teşkil eder.

11.3.	Marx’ın Bilgi Sosyolojisi
Karl Marx, yaşadığı dönemde tedavülde olan fikirlere muhalefet ederken özellikle bu fikirlerin göreceleştirilmesi gerekliliğini vurgulamıştır. Marx’a göre, tarihin herhangi bir döneminde hâkim olmuş bir düşünce, o dönem egemen olan sınıfın düşüncelerinin doğrudan veya dolaylı ifadesidir. Buna göre, burjuvazinin egemen olduğu 19. yüzyılda hâkim düşünce burjuva sınıfının düşüncesi-ideolojisidir. Bu genel yaklaşımın bir sonucu olarak Marx, fikirleri işlevleri açısından sistematik olarak açıklamaya ve bireylerin düşüncelerini onların toplumsal rolleri ve sınıfsal konumlarıyla ilişkilendirmeye yönelmiştir. Sosyalist düşünüre göre, herhangi bir düşünce incelenirken, bu düşüncenin kaynağını teşkil eden bireyler/topluluklar göz ardı edilmemelidir. Fikirler, sınıfsal – veya daha genel bir ifadeyle toplumsal – olandan bağımsız olarak incelenmemelidirler. Zira her düşünce, kaynaklandığı sınıfın bir ifadesidir. Fikirlerin toplumsallığı meselesi hakkında, Marx’ın görüşleri şöyle özetlenebilir: Hâkim sınıfın fikirlerini, hâkim sınıfın kendisinden koparırsak ve onlara bağımsız bir varoluş atfedersek; fikirlerin üretildiği koşullara ve üreticilerine dikkat etmeden belirli bir çağda o ya da bu fikrin egemen olduğunu söylemekle yetinirsek; bu fikirlerin kaynağı olan bireyleri ve dünyayı [çevreyi/ortamı] göz ardı edersek yanlış çözümlemelere varmamız kaçınılmazdır. Kısaca ifade etmek gerekirse Marx, düşüncelerin onları savunanların yaşam şartları ve tarihsel konumları göz önünde bulundurularak değerlendirilmesi gerektiğini savunur. Bu durum muhafazakâr fikirler için olduğu gibi, devrimci fikirler için de geçerlidir. Marx’a göre “Belirli bir çağda devrimci fikirlerin varoluşu, devrimci bir sınıfın varoluşunu gerektirir”:
“Her çağın hâkim fikirleri, her zaman hâkim sınıfın fikirleri olmuştur. İnsanların, toplumu devrimcileştiren fikirlerden söz etmeye başlamaları, aslında sadece yeni bir toplumun öğelerinin eski toplum içerisinde oluştuğu ve eski fikirlerin çözülmesinin eski varoluş koşullarının çözülmesiyle eşanlı olduğu gerçeğini ifade eder”.

Bölüm Özeti
Bu bölümde, Karl Marx’ın sınıf ve yabancılaşma kuramları açıklanmış, geliştirdiği bilgi sosyolojisi üzerinde kısaca durulmuştur. Marx’a göre tarih, sınıf mücadelelerinden ibarettir. İşte bu nedenledir ki sınıf kavramı, Marksist sosyolojinin temel çözümleme araçlarından biridir. Sınıflar tarihseldirler, yani değişik dönemlerde farklı nitelikleri haiz olarak ortaya çıkarlar. Marksist çözümlemeye göre sınıflar, üretimin örgütlenmesinde aynı işlevi yerine getiren kişilerden oluşurlar. Belirli bir grubun birbiriyle bağlantısı olmayan fertleri, ancak başka bir gruba karşı ortak bir mücadele yürütmek durumunda kaldıklarında bir “sınıf” oluştururlar; aksi halde sadece rakipler olarak basit bir düşmanlık ilişkisi içinde bulunurlar. Kısaca ifade etmek gerekirse sınıflar, ortak bir kaderi paylaşan insanların basit bir toplamından ibaret değildir. Öz-bilinç sahibi bir sınıfın ortaya çıkabilmesi için gerekli bazı koşullar söz konusudur: kalabalık bir insan kitlesi, bunlar arasında bir iletişim ağı, ortak bir düşman, belirli bir örgüt biçimi gibi…
Bu derste ayrıca Marx’ın “yabancılaşma” kavramı açıklanmıştır. Yabancılaşma, kapitalizmin sistematik bir sonucudur. Kapitalist sistem içinde insan kendi doğasına, emeğine, ilişkilerine, dünyaya ve yaşama yabancılaşır. Yabancılaşma sürecinde insanın kendi üretimi, karşısına yabancı güçler olarak çıkar, insan bu güçlerin egemenliği altına girer.
Son olarak Marx’ın bilgi sosyolojisi mercek altına alınmıştır: Alman sosyoloğa göre düşünce, özü itibariyle toplumsaldır ve hâkim düşünce, hâkim sınıfın düşüncesidir. Maddî alanın bir yansımasından ibaret olan egemen düşünce, egemen sınıfın iktidar ve meşruiyetine hizmet eder.


Bölüm 12,	MARX SONRASI MARKSİZM

Karl Marx’a ayrılan bu son derste, Alman sosyalist kuramcının toplumsal değişimi nasıl değerlendirdiği ele alınmaktadır. Marx’ın değişim sosyolojisine göre tarihin itici gücü, ilahî takdir veya nesnel ruh gibi insan- dışı bir failde bulunmaz; insanlar kendi tarihlerini kendileri yaparlar. İlerlemeci bir tarih anlayışını savunan Marx’ın, düz ve tek doğrultulu bir toplumsal evrim anlayışına sahip olduğu söylenemez. Marx, toplumsal değişim kuramını, tarihte görece durgunluk dönemlerinin de ortaya çıktığının farkında olarak geliştirir.
Marx, Alman felsefesi, İngiliz iktisat düşüncesi ve Fransız tarihçiliğinden etkilenmiştir. Kaynağını bu etkileşimden alan Marksist sosyolojinin ana temaları – Marx üzerine olan önceki derslerin bir özeti mahiyetinde – bu derste maddeler hâlinde sıralanacaktır. Bu derste ayrıca, 20. yüzyılda Marksist düşüncenin Avrupa koşullarında kendini yeniden üretmesi süreci de değerlendirilecektir. Bu çerçevede, İtalyan Gramsci ve Fransız Althusser’in Marksist literatüre kazandırdığı “hegemonya”, “organik aydın”, “devletin ideolojik aygıtları” gibi yeni kavramlar açıklanacaktır.

12.1.	Karl Marx’ın Değişim Sosyolojisi
Toplumsal değişim sorunsalının Marx’ın tüm eserlerine sindiğini hatta bu meselenin düşüncesinin merkezinde yer aldığını söylemek yanlış olmaz. Marx’a göre tarihin itici/motor gücü ilahî takdir veya nesnel ruh gibi insan-dışı bir failde bulunmaz. Marx, insanların kendi tarihlerini kendilerinin yaptığına inanır: “İnsanlar kendi tarihlerini kendileri yaparlar ama kendi keyiflerine göre, kendi seçtikleri koşullar içinde yapmazlar; doğrudan veri olan ve geçmişten kalan koşullar içinde yaparlar”. İnsanlar, tarihin akışında doğayı kendi amaçlarına daha fazla hizmet etmesi için giderek daha fazla dönüştürürler; onlar doğayı dönüştürürken kendileri de dönüşür.

İnsanın doğayla ilişkisi, hayvanlarınkinden farklı olarak aktif bir ilişkidir. İnsan, doğal ortamı dönüştürmek için aletler geliştirir. İnsanlar yaşamlarını sürdürebilmek için araçlar üretmeye başladıkları andan itibaren hayvanlardan ayrılırlar ve yaşamlarını sürdürmek için araçlar üretirken dolaylı olarak kendi maddî yaşantılarını üretirler. Üretim sürecinde hayatlarını her gün yeniden kazanan insanlar, bu faaliyetlerini ancak başka insanlar ile birliktelik içinde yapabilirler. İnsanı zoon politicon (toplumsal hayvan) yapan da işte budur. İnsanların emekleri vasıtasıyla doğayla kurdukları ilişkiler onların toplumsal ilişkilerine de yansır.
İnsanlar doğayla mücadelelerinde ve birleştirdikleri emek yoluyla hayatlarını kazanmak için belirli üretim tarzlarıyla uyum içinde belirli toplumsal örgütlenme biçimleri oluştururlar. Bütün bu toplumsal örgütlenme tarzlarının temel özelliğini – ilkel komünizmin orijinal aşamasında bulunanlar istisna – toplumsal eşitsizlik belirler. Toplumlar, henüz farklılaşmanın söz konusu olmadığı ilkel komünal yapıdan uzaklaşmaya başladıkları andan itibaren iş bölümü doğar. İş bölümü de tabakalaşmayı, diğer bir deyişle üretim araçlarından faydalanma derecelerine göre birbirinden ayrılan insan sınıflarını yaratır. Görece kıtlık durumlarında üretim araçlarına el koyarak egemenlik sağlayanlar, biriktirilmiş ekonomik fazlanın hepsini kendilerine ayırırlar. Ancak bu egemenlik hiçbir zaman sarsılmadan süremez. Bu nedenle “bugüne kadar var olan tüm toplumların tarihi sınıf savaşları tarihidir”.
Özgür insanlar ve köleler, soylular ve halk, baronlar ve serfler, sömürenler ve sömürülenler vs. tarih boyunca her zaman karşı karşıya gelmişledir. Ancak Marx tüm bu karşı karşıya gelişlerin aynı niteliğe sahip olmadığını belirterek tarihsel özgüllük ilkesinde ısrar eder. Yani tarihte değişik aşamalarda ortaya çıkan sınıfsal düşmanlıkların kendi içlerinde çözüldüğünü vurgular. Efendi-köle ilişkisi ile senyör-serf veya burjuva-proleter ilişkisi temelde ezen-ezilen ilişkileri olmakla birlikte farklı nitelikler, tarihsel özgüllükler taşırlar. Ayrıca tüm sömürülen/ezilen sınıfların, sömürenlere/ezenlere karşı başarılı bir savaş verdiklerini iddia etmek de mümkün değildir. Örneğin Antikitede kölelerin veya Reform çağında Alman köylülerinin mücadeleleri başarıyla sonuçlanmamıştır. Çünkü bu sınıflar, gelecekte (bir sonraki aşamada) egemen olacak üretim tarzını temsil etmekten uzaktılar. Öte yandan, feodalizmin son aşaması burjuvazinin zaferiyle sonuçlanmıştır. Aynı şekilde, Marx’a göre burjuvaziye karşı savaşan proletaryanın yazgısında da zafer vardır. Çünkü bu sınıflar (burjuvazi ve proletarya) gelecekteki (kendilerinden sonraki aşamadaki) üretim tarzlarını ve toplumsal örgütlenmeyi (sırasıyla kapitalist ve sosyalist) temsil ediyorlardı.

Marx’ın evrimci ve ilerlemeci bir tarih anlayışını savunduğu açıktır. Fakat onun mutlak bir düz/tek doğrultulu evrim anlayışına sahip olduğunu söylemek fazla genellemeci ve eksik bir çözümleme olacaktır. Zira o, tarihte görece durgunluk dönemlerinin de ortaya çıktığının pekâlâ farkındaydı. Tarih istisnasız her an bir çatışma ve ilerleme sürecinden müteşekkil değildir. Örneğin genel olarak Doğu toplumlarında ve bazı dönemlerde Batı’da, toplumsal sınıflar arası bir hareketsizliğin ve denge durumunun ortaya çıktığı anlar olmuştu. Nitekim Marx, Louis Napoléon Bonaparte (3. Napolyon) rejimi hakkında kaleme aldığı yazılarında, eski ve yeni sınıfsal güçlerin birbirini dengeleyerek hiçbirinin hâkim olamadığı, bu nedenle “Bonapartçı” bir hareketsizliğin ortaya çıktığı tarihsel bir durumdan bahseder.
Ayrıca, yaşamı boyunca geleceğin işçi sınıfına ait olacağı, bu durumun da sınıfsız bir toplumun ortaya çıkmasıyla sonuçlanacağı fikrine sıkıca sarılmasına rağmen, işçi sınıfının kendinden beklenen “tarihsel göreve” layık olamayacağı ve böylece insanlığın yeni bir barbarlık türü içinde bozulabileceği ihtimalini de tamamen göz ardı etmez.
Marx, insanlık tarihinin başlangıcındaki ilkel komünizm aşamasından sonra birbirini izleyen dört temel üretim tarzı olduğunu belirtir: Aysa, Antik, Feodal ve Burjuva üretim tarzları. Bunlardan her biri kendinden önceki düzende gelişen çatışmalar sonucu var olmuştur. Marx’a göre, herhangi bir toplumsal düzen, üretici güçler gelişmeden önce asla ortadan kalkmaz ve daha üstün yeni üretim ilişkilerinin maddî varoluş koşulları, eski toplumun rahminde olgunlaşmadan önce doğmaz. Burjuva üretim tarzı/ilişkileri toplumsal üretim sürecinin düşmanlığa dayanan son biçimidir. Burjuvazi, muzaffer proletarya tarafından devrilince, insanların etkinliklerindeki uyum toplumsal çatışmanın yerine geçecek ve böylece insanlığın daha önceki gelişmesini yöneten diyalektik ilkenin işleyişi son bulacaktır.
Fikirlerin varoluşsal kökenlerini vurgulaması ve düşünceyi diğer toplumsal etkinliklerden biri olarak görmesi, Marx’ın toplumbilimsel düşünceye yaptığı en önemli katkıdır. Marx’ın kalıcılığı da büyük ölçüde buradan kaynaklanır. İnsanlık tarihinin akışına ilişkin ortaya koyduğu ekonomik yorumu, sınıf ilişkileri kuramı ve modern toplumda toplumsal yaşamın yabancılaştırıcı etkisine dair çözümlemeleri, onu sosyoloji tarihinin önemli figürlerinden biri kılmıştır.

12.2.	Marksist Sosyolojinin Ana Hatları
Alman felsefesi (toplumların birbiri ardına gelmesi), İngiliz iktisat düşüncesi (değer-emek kuramı) ve Fransız tarihçiliğinden (sınıf mücadelesi) etkilenen Karl Marx’ın sosyoloji düşüncesinin ana temaları maddeler hâlinde şöyle özetlenebilir:
1)	İnsanlar belirli, gerekli ve kendi istekleri dışında birtakım ilişkilere girerler. Toplumu incelerken, genel olarak tarihin hareketini incelemek gerekir. Bu bağlamda yapılması gereken, bireysel olarak insanları değil, üretim güçleri ve üretim ilişkilerini tahlil etmektir.
2)	Toplum, Marx’ın “altyapı” ve “üstyapı” olarak adlandırdığı iki genel kategoriden müteşekkildir. Altyapıyı, üretim güçleri ve üretim ilişkileri oluşturur. Üstyapıda ise hukukî ve siyasî yapılar/kurumlar, ideolojiler ve fikirler yer alır. Marksist çözümlemeye göre üstyapıyı belirleyen altyapıdır; başka bir deyişle üstyapı, altyapının ürünü veya yansımasıdır.
3)	Tarihte itici güç veya motor vazifesi gören şey, üretim güçleri ile üretim ilişkileri arasındaki karşıtlıktır. Bu karşıtlıktan çatışma ve sınıf mücadelesi doğar. Üretim güçleri genel anlamda bir toplumun üretim kapasitesini, üretim ilişkileri ise mülkiyet ilişkileri veya gelir dağılımını ifade eder.
4)	Marx’ın toplum ve tarih düşüncesinde merkezî bir yer işgal eden “sınıf mücadelesi” kavramsallaştırması, temelde diyalektik görüşe dayanır. Söz konusu kavramsallaştırmanın, modern-sanayi toplumundaki pratik karşılığı burjuvazi ile proletarya arasındaki savaştır. Marx, bu savaşın sosyalist bir işçi devrimiyle neticeleneceğini öngörür. Marksist tarih ve toplumsal değişim anlayışına göre devrim, beklenmedik bir an ve biçimde ortaya çıkan tesadüfî bir olay değil; bilakis, tarihsel bir gerekliliktir.
5)	Marx’a göre insan bilinci toplumsal gerçekliği belirlemez, tersine toplumsal gerçeklik insan bilincini belirler.
6)	Comte’un tarih anlayışında olduğu gibi Marx’ınkinde de belirli tarihsel evreler söz konusudur. Bu evreler, birbiri ardına ortaya çıkan üretim tarzlarına tekabül eder. Bunlar; Asya tipi üretim tarzı, antik üretim tarzı (köle-efendi çatışması), feodal üretim tarzı (serf-senyör/baron çatışması) ve kapitalist üretim tarzıdır (proleter-burjuva çatışması).

12.3.	Yirminci Yüzyılda Marksizm’i Yeniden Yorumlama Çabaları
Felsefe, iktisat ve sosyolojinin iç içe geçtiği Marksist düşünce, 20. yüzyılda özellikle Avrupa’da pratik nedenlerle yeni yorumlara konu olmuştur. Marksizm’i yeniden okuma ihtiyacı bilhassa altyapı-üstyapı ilişkisinde maddî alanın belirleyiciliği noktasında ortaya çıkmıştır. Aslında daha 19. yüzyılda Marx’ın ölümünden hemen sonra Engels ekonomik alanın aşırı bir hassasiyetle öne çıkartılmasının yol açtığı bazı sorunların altını çizmiştir. Engels bir mektubunda şöyle yazar:
“Gençlerin bazen gereğinden fazla ekonomik alana ağırlık vermelerinin sorumluluğu Marx’a ve bana aittir. Ekonominin belirleyiciliği ilkesini yadsıyan düşmanlarımıza karşı bu meselenin altını çizmemiz gerekmişti ve o zaman, etkileşim içinde olan diğer faktörlere ağırlık vermeye vakit, yer ve fırsat bulamamıştık”.

12.3.1.	Antonio Gramsci: Hegemonya, Sivil Toplum, Organik Aydın

Ekonomik alanın belirleyiciliğinin göreceleştirilmesi gereğini ve “üstyapı” diye tabir edilen kurumların toplumsal etkisinin özellikle değişim ve devrim süreçlerinde hesaba katılması zorunluluğunu, 20. yüzyılın başlarında tartışmaya açan düşünürlerden biri İtalyan Antonio Gramsci (1891-1937)’dir.
İtalyan Komünist Partisi’nin kurucularından olan Gramsci, Marksist düşünceye sadık kalmakla beraber diyalektik materyalizm ve ekonomik determinizme eleştirel bir bakış geliştirir. Özelikle Ortodoks Marksist düşünce içinde ihmal edilen kültür meselesi üzerinde durur. 1926’da Faşist Mussolini rejimi tarafından tutuklanır ve hapishanede geçirdiği on bir yıl boyunca Hapishane Defterleri adlı eserini kaleme alır. Gramsci’ye göre:
“Siyasetin ve ideolojinin tüm dalgalanmalarını ekonomik yapının dolaysız bir ifadesi olarak sunmak ve böyle açıklamak ilkel bir çocukluktur ve bununla teorik düzeyde mücadele etmek gerekmektedir”.
Yukarıdaki alıntıdan da anlaşılacağı üzere ekonomik determinizmden kaçınılması gerektiğini vurgulayan İtalyan düşünür, sonraki dönemde neo-marksistler üzerinde önemli bir etki yaratmıştır.
Gramsci’nin Marksist literatüre kattığı en önemli kavram “hegemonya”dır. Hegemonya, kapitalist toplumda belirli bir egemen sınıfın başka sınıf kesimleriyle kurduğu ittifaklar ve siyasal uzlaşmalar sayesinde egemenliğini topluma kabul ettirebilmesi ve yönetici konumunu sürdürebilmesini, dolayısıyla işçi sınıfının devriminin engellenmesini ya da ertelenmesini ifade etmektedir. Hegemonya için sadece ekonomik güç yeterli değildir; bunun için belirli bir siyasal ve kültürel sermaye gerekmektedir. Burjuvazi, hegemonik konuma gelebilmek için kendi sınıf kültürünü, kendi fikirlerini ve dünya görüşünü toplumun diğer sınıflarına kabul ettirmek durumundadır.
Hegemonya kavramı Gramsci tarafından, ortodoks Marksizm’in öngördüğü “kaçınılmaz” ve “gerekli” sosyalist devrimin 20. yüzyıl başlarında neden hâlâ olmadığını açıklamak üzere geliştirilen analizin kilit taşıdır. Gramsci’ye göre hegemonya; eğitim, kilise/din, siyasal partiler, sendikalar, vb. gibi rızanın kaynağını oluşturan “özel kurumlar”a özerklik alanı tanıyan, dayanıklı ve bağımsız bir sivil topluma dayanır. İtalyan düşünür kapitalizmin, 20. yüzyılın başlarında her zaman olduğundan daha güçlü olduğunu gözlemlemekteydi. Gramsci’ye göre Kapitalizm, hâkimiyetini salt şiddet, siyasî ve iktisadî zor kullanmak suretiyle değil aynı zamanda ideolojik olarak burjuva değerlerini herkesin “ortak düşüncesi” haline getirerek sağlıyordu. Böylece bir uzlaşma kültürü gelişiyor ve işçi sınıfını oluşturan bireyler kendileri için iyi olanı burjuvazi için iyi olanla özdeşleştiriyorlardı; böylece, karşı çıkmak bir yana statükonun devamına yardımcı oluyorlardı.

Gramsci’ye göre işçi sınıfı da kendi öz kültürünü geliştirmek zorundaydı. Böylece burjuva değerlerinin toplum için “doğal/normal” değerleri temsil ettiği kanısı yıkılacak, netice olarak ezilen ve aydın sınıflar proletarya saflarına katılacaktı. Gramsci’ye göre kültür, iktidarın temeliydi ve öncelikle kültürel egemenlik tesis edilmeliydi. 20. yüzyıl Avrupa koşullarında kazanmak isteyen sınıf, her şeyden evvel hegemonik bir güç olmak üzere entelektüel ve ahlaki önderliği ele almayı hedeflemeliydi. Gramsci’nin “hegemonya” kavramsallaştırması onun kapitalist devlet kuramıyla bağlantılıdır. Kapitalist devlet Gramsci’ye göre yalnızca zor (cebir), baskı ve şiddetle değil, bunun yanı sıra rıza üreterek hükmeder. Gramsci’nin kuramına göre devlet, dar anlamda hükümet ile eşanlamlı değildir. Devlet, siyasi kurumlar ve yasal-anayasal çerçeveden oluşan “siyasal toplum” ile “özel” bir alan olan “sivil toplum”un bileşiminden oluşur. “Siyasal toplum” zor (cebir), baskı ve şiddetle işlerken, “sivil toplum” rıza üretimine dayanır, yani ikna ederek işler. Gramsci bu ayrımın sadece kavramsal olduğunu ve çoğu zaman bu iki kategorinin (siyasal toplum – sivil toplum) iç içe geçtiğini de vurgular. Sivil toplum, bireylerin günlük hayat ihtiyaçlarını, hukuku, derneklerle gönüllü birliktelikleri içermekle yetinmeyip, fikirsel, dinsel, manevi ve ahlaki hayatı da bünyesinde barındırır. Sivil toplum ikna mekanizmasına dayanırken, devleti meydana getiren diğer kesim, yani siyasal toplum, devletin baskı ve denetim aygıtlarından kurulu olmasından ötürü özellikle yaptırım mekanizmalarını harekete geçirerek kendini topluma kabul ettirir. Bu kuramıyla Gramsci, ortodoks Marksistlerin devleti “baskı aygıtı”na indirgeme tuzağına düştüklerini gösterir. Oysa devlet ikna yoluyla toplumun rızasını da elde eden ve bu rızayı yönlendirebilen bir aygıttır. Gramsci’ye göre, Lenin Rusya’da iktidarı ele geçirebilmişse bu zaferi bir ölçüde Rusya’da sivil toplumun cılız olmasına borçludur. Sivil toplumun güçlü olduğu gelişmiş toplumlarda ise, kültürel iktidarı ele geçirmeden siyasal iktidara sahip olmak mümkün değildir. Gramsci, aydınların toplumdaki işlevi meselesine de büyük önem atfeder. Modern aydınların sadece retorik ustaları (hatipler) değil, eğitim ve medya gibi ideolojik aygıtlar aracılığıyla toplumun inşasına ve hegemonyanın üretilmesine de yardımcı olan düzenleyiciler olduklarını ileri sürer. İki tür aydından söz eder. 1) Kendilerini toplumdan ayrı bir sınıf gibi görme yanılgısı içinde olan “geleneksel aydınlar”; 2) Her sınıfın kendi bünyesinde üretilen “organik aydınlar”. Egemen sınıfa bağlı olan ve sivil toplumun fikir yapısını ve zihniyetini belirleyen ve ona yön verenler “organik” aydınlardır. İşçi sınıfı da kendi organik aydınlarını üretmelidir. Organik aydınlar toplumsal hayatı bilimsel olarak incelemek ve tanımlamakla kalmazlar, aynı zamanda kitlelerin ifade edemediği duygu ve deneyimleri bir kültür diliyle seslendirirler. Gramsci’ye göre bir “işçi sınıfı kültürü” yaratabilmek, öncelikle o sınıfın aydınlarını geliştirecek bir eğitim hamlesiyle mümkün olabilir.

12.3.2.	Louis-Pierre Althusser: Devletin İdeolojik Aygıtları

Marksist düşünceyi Gramsci’ninkine benzer kaygı ve pratik nedenlerle yeniden yorumlama çabası, Fransız düşünür Louis Athusser (1918-1990)’de de görülür. Marksizm’i yeniden okuma ve 20. yüzyılın sonlarında Avrupa’nın kendine özgü koşullarına uyarlama/adapte etme çabası en somut bir biçimde İdeoloji ve Devletin İdeolojik Aygıtları adlı çalışmasında görülür.
Althusser İdeoloji ve Devletin İdeolojik Aygıtları başlıklı çalışmasına Marx’tan bir alıntıyla başlar:
“Eğer bir toplumsal formasyon üretimde bulunurken, aynı zamanda üretim koşullarını da yeniden üretmezse, hayatını bir yıl bile sürdüremeyeceğini bir çocuk bile bilir”.

Althusser’e göre, üretimin nihai koşulu, üretim koşullarının yeniden üretimidir. Bu yeniden- üretim “basit” (ancak önceki üretim koşullarını yeniden üreterek) ya da “genişletilmiş” (önceki üretim koşullarını genişleterek, yayarak) olabilir. Althusser, Marksist düşüncenin devleti, “hâkim sınıfların baskı aygıtı” olduğu görüşünü paylaşır. Ancak “devlet aygıtı” ile “devlet iktidarı”nın birbirinden farklı kategoriler olduğunu belirterek, istisnasız tüm siyasi mücadelelerin (sınıf mücadelesi dâhil) devlet iktidarını ele geçirmek üzere yürütüldüğünü ileri sürer.
Devlet, hâkim sınıfa (19. yüzyılda burjuvazi ve büyük toprak sahipleri) işçi sınıfı üzerinde egemenlik kurma ve onun ürettiği artı-değere el koyabilme imkânı sağlayan bir baskı “makinesidir”. Dolayısıyla devlet, her şeyden önce, Marksizm’in klasiklerinde belirtildiği gibi “devlet aygıtı”dır. Bu terim, doğrudan baskı ve şiddet kullanımı ile çalışan polis teşkilatını, mahkemeleri, hapishaneleri ve orduyu ifade eder. Tüm bu organlar, “devletin bastırıcı aygıtları”dır ve bunlar devlet başkanı, hükümet ve bürokrasi çatısı altında toplanırlar.
Althusser’e göre devletin bastırıcı aygıtlarının yanı sıra bir de “devletin ideolojik aygıtları” vardır: dinî aygıtlar (Kilise vb.), öğretimsel aygıtlar (özel okullar ve devlet okulları), hukukî aygıtlar, siyasal aygıtlar (partiler), sendikal aygıtlar, haberleşmeyle ilgili aygıtlar (basın, radyo-televizyon), kültürel aygıtlar (edebiyat, güzel sanatlar, spor vb.).
Althusser, devletin bastırıcı aygıtları ve devletin ideolojik aygıtları ayrımını bu şekilde belirttikten sonra devletin, tek bir – baskı – aygıtı olduğunu fakat çok sayıda ideolojik aygıta sahip olduğunu vurgular.
Devletin bastırıcı aygıtlarının tümüyle kamu alanında yer almasına karşın devletin ideolojik aygıtlarının büyük bölümünün özel alanda bulunduğunu saptar.

Devletin Bastırıcı Aygıtları: Hükümet, Bürokrasi, Polis, Ordu, Yargı vs.
Devletin İdeolojik Aygıtları: Edebiyat, Sanat, Medya, Okullar, vs.

Devletin Bastırıcı Aygıtları ile İdeolojik Aygıtları arasındaki en temel fark, Bastırıcı Aygıtlarının şiddete, İdeolojik Aygıtlarının ise ideolojiye dayanmasıdır. Diğer bir önemli fark ise egemen sınıfın Bastırıcı Aygıtlara hâkim olduğu gibi İdeolojik Aygıtları mutlak bir biçimde tekeline alamamasıdır.
Althusser’e göre, Devletin Bastırıcı Aygıtları hiçbir zaman salt baskı ve şiddetle işlemediği gibi, İdeolojik Aygıtları da sadece ideolojiye dayanmaz. Her iki aygıt grubunun bünyesinde değişik oranlarda da olsa baskı (Bastırıcı Aygıtlarında daha fazla) ve ideoloji (İdeolojik Aygıtlarında daha fazla) bir arada bulunur. Örneğin bir Devletin Bastırıcı Aygıtı olan polis teşkilatı sadece baskı ve şiddetle çalışmaz, aynı zamanda kendi iç dayanışmasını ve yeniden üretimini sağlayabilmek için ideolojiye de başvurur. Aynı şekilde Devletin İdeolojik bir Aygıtı olan öğrenim kurumları (okullar) da kendilerine özgü bir dizi baskı unsuruna başvurur. Disiplin cezaları devletin İdeolojik bir aygıtı olan okulların kullandığı öğretimsel bir baskı yöntemidir.

12.4.	Biyografik Bilgiler

1818,	5 Mayıs. Karl Marx, o dönem Prusya sınırları dâhilinde bulunan Tier şehrinde doğar. Bir haham ailesinde gelen ve 1816’da Protestanlığa geçen avukat Heinrich Marx’ın sekiz çocuğundan ikincisidir.
1830-1834, Tier Lisesi’nde ortaöğrenim.
1835-1836, Bonn Üniversitesi’nde hukuk öğrenimi. Jenny von Westphalen ile nişanlanır.
1842,	Karl Marx Bonn’a yerleşir. Köln’de yayımlanan Rheinische Zeitung’da yazmaya başlar, kısa zamanda gazetenin redaktörü olur.
1843,	Gazete hisse sahiplerinin “pısırık” tutumlarından dolayı hayal kırıklığına uğrayan Marx, bu görevinden ayrılır. Jenny von Westphalen ile evlenir. Çift, Fransa’ya taşınır.
1844-1845, Paris’te geçirdiği bu dönemde Proudhon ile görüşür. Engels ile dostluğu bu yıllarda başlar. 1845’te Prusya hükümetinin talebi üzerine, Fransız makamları tarafından Paris’i terk etmeye zorlanır. Brüksel’e yerleşir. Temmuz-Ağustos aylarını, incelemeler yapmak üzere Engels ile birlikte İngiltere’de geçirir.
1845-1848, Brüksel yılları. Proudhon ile yollarını ayırır. Felsefenin Sefaleti (1847)’ni yayımlar. 1847 Kasım ayında, Komünist Birliği Federasyonu’nun isteği üzerine Marx ve Engels Komünist Manifesto’yu kaleme alırlar. Eser,
1848’de Londra’da Almanca olarak yayımlanır.
1848,	Marx, Brüksel’den de çıkarılır. Kısa bir süre Paris’te kaldıktan sonra Köln’e gider. Burada Neue Rheinische Zeitung’un yazı işleri müdürü olur. Almanya’daki devrimci hareketi radikalleştirmek için bu gazetede etkin bir kampanya yürütür.
1849,	Marx bu şehirden de kovulur. Paris’te kısa bir süre kaldıktan sonra Londra’ya gider ve nihai olarak bu şehre yerleşir.
1850,	Fransa’da Sınıf Mücadeleleri adlı eserini yayımlar.
1851,	New York Tribune’de yazmaya başlar.
1852,	Komünist Birliği Federasyonu dağılır. Louis Bonaparte’ın Onsekiz Brumeri’ni yayımlar.
1852-1857, Marx, gazetecilik faaliyetleriyle ilgilenebilmek için ekonomik incelemelerine ara verir. Bu yılları sürekli yoksulluk içinde geçirir.
1857-1858, Ekonomik incelemelerine yeniden başlar. Yıllar sonra – 1923’te – keşfedilecek birçok not kaleme alır.
1859,	Ekonomi Politiğin Eleştirisi Berlin’de yayımlanır.
1861,	Hollanda ve Almanya’ya yolculuk.
1862,	New York Tribune’e yazı göndermeyi bırakır. Derin bir mali sıkıntı içerisine girer.
1864,	Uluslararası Emekçiler Birliği (Birinci Enternasyonal)’nin kuruluşunda görev alır. Birliğin statüsünü yazar.
1865,	Birinci Enternasyonal Londra’da toplanır.
1867,	Kapital’in birinci cildi Hamburg’da yayımlanır.
1868,	Marx, Rus kırsal komünü ile ilgilenmeye ve Rusça öğrenmeye başlar.
1869,	Engels, Marx’a yıllık bir gelir sağlar.
1881,	Jenny Marx’ın ölümü.
1882,	Fransa ve İsviçre’ye seyahat. Bir süre Cezayir’de kalır.
1883,	14 Mart. Karl Marx’ın ölümü.
1885,	Kapital’in ikinci cildi Engels tarafından yayımlanır.
1894,	Kapital’in üçüncü cildi Engels tarafından yayımlanır.

Bölüm Özeti
Karl Marx üzerine olan derslerin bu sonuncusunda, Alman sosyalist kuramcının nasıl bir toplumsal değişim kuramı geliştirdiği üzerinde durulmuştur. Marx’a göre tarihin itici gücü, ilahî takdir veya nesnel ruh gibi insan-dışı bir faile bağlı değildir; insanlar kendi tarihlerini kendileri yaparlar. Marx, ilerlemeci bir tarih görüşünü savunsa da tekdüze bir toplumsal evrim anlayışına sahip değildir. Ona göre tarihte görece durgunluk dönemlerinin ortaya çıkması da olasılık dâhilindedir.
Marx’ın düşünce sistemi Alman felsefesi, İngiliz iktisat düşüncesi ve Fransız tarihçiliğinin bir sentezinden oluşmaktadır. Kaynağını bu etkileşimden alan Marksist sosyolojinin ana temaları, bu derste maddeler hâlinde özetlenmiştir.
Bu derste son olarak, Marx sonrası Marksist düşüncenin Avrupa’nın yirminci yüzyıldaki koşullarında kendini nasıl yeniden ürettiği incelenmiştir. Bu çerçevede, İtalyan düşünür Gramsci ve Fransız düşünür Althusser’in Marksist terminolojiye kazandırdığı “hegemonya”, “organik aydın” ve “devletin ideolojik aygıtları” gibi kavramlar açıklanmıştır.


Bölüm 13,	ALEXIS DE TOCQUEVILLE (1805-1859)

Aristokrat bir aileden gelen Fransız düşünür, hukukçu, siyaset felsefecisi ve sosyolog Alexis de
Tocqueville’in iki tanınmış eseri vardır: Amerika’da Demokrasi (1835) ve Eski Rejim ve Devrim (1856).
Bu eserlerinden ilkinde Tocqueville, Amerika’da demokrasinin neden Kıta Avrupası’na nazaran daha liberal olduğu sorusuna cevap arar. İkinci eserinde ise Fransa’nın demokrasiye giden yolda neden liberal (özgürlükçü) bir rejim kurmakta zorlandığı meselesini tartışır.
Bu derste, Tocqueville’in kısa entelektüel biyografisinin ardından, düşüncesinin genel hatları ve üzerine odaklandığı temel sorunlar ele alınacaktır. Bu çerçevede, eşitlik ve özgürlük kavramları üzerinde hassasiyetle duran Tocqueville’in, modern toplumun vazgeçilmez unsurları arasında yer alan bu iki durum (eşitlik-özgürlük) arasındaki dengenin nasıl kurulacağına dair görüşlerine yer verilecektir.
Bu derste ayrıca Tocqueville’in demokrasi kuramı içinde merkezî bir yer tutan “şartların eşitlenmesi” meselesi açıklanacak, demokratik toplumları bekleyen – eşitlikçi despotizm gibi – muhtemel sorunlara dair görüşleri değerlendirilecektir.

13.1.	Tocqueville’in Entelektüel Biyografisi
Hukukçu, siyaset felsefecisi, tarihçi, sosyolog ve siyaset adamı Alexis de Tocqueville, Batı demokrasi tarihinde özel bir yere sahip olan Amerikan demokrasisi üzerine ayrıntılı tahlilleri ve Fransız Devrimi hakkındaki ince analizleriyle tanınır.
Tam ismi Alexis-Henri-Charles Clérel olan Fransız düşünür, 29 Temmuz 1805’te Paris yakınlarında Verneuil’de doğmuştur. Normandiya aristokrasisinden bir aileye mensuptur ve Tocqueville2 Vikontu’dur. Anne ve baba tarafında, Fransız siyaset ve kültür tarihinde önemli roller oynamış meşhur isimler bulunmaktadır: Saint-Louis, Malesherbes, Chateaubriand…
Tocqueville’in anne ve babası Devrim’in şiddet günlerinde hapsedilmiş, idamla yargılanmış, giyotinden son anda kurtulabilmiştir.
Devrim sonrası görece sükûnet döneminde, babası 1817’de Moselle’e vali olarak tayin edildiğinden Alexis, ortaöğrenimi Metz Cizvit Koleji’nde tamamlamıştır. Ardından Paris’te hukuk tahsili yapmış, 1827’de
Versailles Mahkemesi’ne hâkim yardımcısı olarak atanmıştır. 1831’de Amerikan ceza sistemini incelemek üzere arkadaşı Gustave de Beaumont ile birlikte Amerika Birleşik Devletleri’ne gönderilmiştir. 1832 tarihli Birleşik Devletler’de Ceza Sistemi ve Fransa’da Uygulanması başlıklı çalışma, bu seyahatin bir ürünüdür.
Amerika dönüşü bir süre avukatlık yapan Tocqueville, bu arada Amerika seyahati sırasındaki gözlemlerini kaleme almaya başlamış ve 1835’te düşüncesinin kurucu yapıtı olan Amerika’da Demokrasi adlı eserinin birici cildini yayımlamıştır (ikinci cilt, 1840’ta yayımlanacaktır).
1835’te İngiltere’de arkadaşı John Stuart Mill’in konuğu olmuş ve aynı yıl Fransa’nın 1789 Öncesi ve Sonrası Toplumsal ve Siyasal Durumu (L’état social et politique de la France avant et depuis 1789) başlıklı denemesini yayımlamıştır. Bu çalışması, 1859’da yayımlanacak Eski Rejim ve Devrim (L’Ancien Régime et la Révolution) adlı önemli eserinin temelini teşkil eder.
1837’de Légion d’honneur nişanı almış, 1841’de ise Académie française (Fransız Akademisi)’e seçilmiştir. Aynı dönemde, Alexis de Tocqueville’in politik kariyeri başlamıştır. 1839’da Tocqueville Şatosu’nun bulunduğu Manches (Vologne) bölgesinden milletvekili seçilmiş ve bu koltuğunu 1851’e kadar muhafaza etmiştir. 1849 yılında Haziran-Ekim ayları arasında kısa bir süre Dışişleri Bakanlığı yapmıştır.

1856’da Fransız merkeziyetçi siyasetini sorguladığı tanımış eseri Eski Rejim ve Devrim başlıklı çalışmasını yayımlamıştır.
1859’da veremden ölmüş, cenazesi Tocqueville mezarlığına defnedilmiştir.

13.2.	Tocqueville’in Düşüncesine Genel Bir Bakış: Eşitlik- Özgürlük Dengesi
Alexis de Tocqueville bugün hâlâ liberal düşüncenin önemli referans kaynaklarından biri sayılmaktadır. Tanınmış iki eserine (Amerika’da Demokrasi ve Eski Rejim ve Devrim) yakından bakıldığında, Tocqueville’in bir filozof, tarihçi ve hukukçu olduğu, bazı tahlil ve yöntemleri ile de sosyoloji ve siyaset bilimine çok yaklaştığı görülür.
Birer cümleyle değerlendirmek gerekirse, Tocqueville yukarıda sözü edilen eserlerinden ilkinde Amerika’da demokrasinin neden Kıta Avrupası’na nazaran daha liberal olduğu sorusuna cevap arar. İkinci eserinde ise Fransa’nın demokrasiye giden yolda neden liberal bir rejim kurmakta zorlandığı meselesini tartışır. 19. yüzyıl düşünürlerinin birçoğu gibi Tocqueville de otorite, eşitlik ve özgürlük meseleleri üzerinde durmuştur. 1835 ve 1840’da iki cilt olarak yayınladığı Amerika’da Demokrasi adlı eseri, Fransız hükümeti adına cezaevlerini incelemek üzere gittiği Amerika Birleşik Devletleri’nde yaptığı gözlemlere dayanan ampirik bir araştırmadır. Bu eserinde Tocqueville, düşüncelerin toplumsal sınıflar tarafından biçimlendirildiğini ileri sürmekte, yakın bir gelecekte yeni bir sanayi aristokrasisinin doğacağını ve dünyada Amerika Birleşik Devletleri ve Rusya’nın hâkimiyet kuracağını öngörmekteydi. Tocqueville’in bu öngörülerinin gerçekleşmiş olması, onun sosyopolitik dehasına işaret eder. Tocqueville’in Amerika’da Demokrasi adlı eserinde asıl üzerinde durduğu mesele ise özgürlük ve eşitliğin nasıl bağdaştırılacağı sorunudur. Tocqueville esas olarak şu soruyu sorar: Eşitlikçi bir ortamda özgürlükler nasıl korunmalıdır? Gözlemlerine dayanarak Amerika’daki demokratik rejimin eşitliği sağlamada Avrupa’yı çoktan geçtiğini belirtir. Tocqueville’e göre bu durum, Amerika’da ayrıcalıklı sınıfların (aristokrasi) olmayışından ve kapitalizmin gelişme döneminde fırsat eşitliğinin bir süre sağlanabilmiş olmasından kaynaklanır. Toplumsal dengeyi sağlayabilmek için en önemli koşul olan orta sınıfın güçlendirilmesidir ve Tocqueville’e göre, Amerika bunu başarmıştır.

Aristokratik bir aileden olmasına rağmen Tocqueville, insanlığın 1789 sonrası yeni dönemde geri dönüşü olmayan yeni bir çağa girdiğini iddia eder: Bu çağ, eşitlik çağıdır. Yeni dönemde insanlar arası eşitliği ortaya çıkaran faktörleri ise şöyle sıralar: eğitimin ve bilimin gelişmesi, matbaanın icadı, ateşli silahların gelişmesi, savaşlarda piyadelerin öneminin artması, hiyerarşik bir düzen kurmuş olan Katolikliğin yerini birçok bölgede Protestanlığın alması ve Amerika’nın keşfi. Tocqueville’e göre, eşitlik sağlandıkça insan içgüdüsel olarak daha fazlasını ister. Giderek artan eşitlik talebi, ayrıcalıklılara karşı nefreti doğurur. Doğuştan ayrıcalıkların ve zamanla ortaya çıkan iktisadî ayrıcalıkların önlenmesi devletin görevidir. Devlet bu görevi yerine getirirken giderek merkezîleşir. Merkezî devlet eşitliği benimser ve destekler. Fakat devletin merkezîleşmesi, buna paralel olarak giderek artan bir şekilde toplumsal ve ekonomik hayata müdahale etmesi demokrasileri yeni bir despotizm türüyle karşı karşıya getirir. Tocqueville’e göre, yeni dönemde, yani eşitlik çağında ortaya çıkan eşitlikçi toplumun fertleri bencildir; Tocqueville’in ifadesiyle “kişisel”dir. Modern toplumun fertleri, kendi kabuğuna çekilmeye ve sadece yakın çevresiyle ilişki kurmaya meyillidir. Toplumda ortaya çıkan bu tür bir bireyselleşme, devletin daha da despotikleşmesine imkân verir. Çünkü birey, merkezi devlet karşısında tek başınadır. Ancak tarihin 19. yüzyılda geldiği nokta itibariyle, eşitlik yolunda ilerlemek dışında bir çare bulunmamaktadır. Tocqueville, modern toplumu 1789 öncesine döndürmenin artık mümkün olmadığını kabul eder. Bu nedenle, kendisi gibi aristokrat bir düşünür olan Montesquieu’nün bu konudaki önerilerine itibar etmez. Daha somut ifade etmek gerekirse Tocqueville, Kanunların Ruhu’nda monarşiyi ve devlet yönetiminde soylulara ayrı bir yer vermek gerektiğini savunan Montesquieu’nün fikirlerini benimsemez. Ona göre eşitlik modern dünyanın kaçınılmaz bir gerçeğidir; eşitlik ve özgürlük bağdaştırılabilir iki durumdur.

İnsanlar tam bir eşitlik içinde fakat despotizme düşmeden nasıl yaşayabilirler? Eşitlik ve özgürlük birbiriyle nasıl uyumlu hâle getirilebilir? Eşitlikçi modern toplumlarda, devletin despotikleşmesi nasıl engellenebilir?
Bir toplumda eşitlik ve özgürlük aynı anda nasıl mümkün olabilir? Tocqueville’e göre bunun imkânı iki koşula bağlıdır: Birinci koşul, siyasette adem-i merkeziyet (decentralisation) yani yerinden yönetimin tesis edilmesidir. Ülke içindeki bölgelere idari özerklik verilerek yönetimin tek elde ve tek merkezde toplanması önlenecek ve böylece siyasi özgürlük sağlanacaktır. Tocqueville, idarî adem-i merkeziyet ilkesine göre yönetilen Amerika’da insanların meselelerini yerel düzeyde çözdüklerini gözlemlemiştir. Fransız merkeziyetçiliğinin imkân vermediği bir durumdur bu. İşte bu nedenledir ki Amerikalılar kendi kendilerini yönetmeyi öğrenmişlerdir. Bu alışkanlık aynı zamanda genel devlet yönetimine de yansımaktadır. Amerikalılar ulusal düzeyde de vatandaş olarak siyasetle pratik olarak ilgilenmektedirler. İkinci koşul ise siyasî, iktisadî, bilimsel, sanatsal vb. alanlarda insanların çeşitli birlikler (dernekler) kurmalarının önünün açılmasına, sivil toplum örgütlerinin teşvik edilmesine bağlıdır. Vatandaşlar bu tür birlikler (dernekler) aracılığıyla örgütlendikleri oranda kişisellikten kurtulacaklar, kamu işleriyle ilgilenmeye başlayacaklardır. Kısacası dernek (topluluk, cemiyet) faaliyetlerinde bulunmak vatandaşların sorumluluk duygusunun artmasını sağlayacaktır. Ayrıca bu örgütlenmeler insanların devlet karşısında tek başlarına (birey olarak) savunamayacakları çıkarların topluca savunulmasına da imkân verecektir. Böylece mutlak eşitlikçi despotizmin önüne geçilecektir. Tocqueville modern toplumda dinin, toplumsal bir kurum olarak önemli bir işlev göreceğinin altını çizer: Din, cemaatsel yapısı sayesinde insanların kişiselleşmelerini, birey olarak – devlet karşısında – tek başlarına kalmalarını ve maddi çıkarlar peşinde koşmalarını engelleyen en önemli kurumdur. Bu nedenle de modern toplumun eşitlik ve özgürlüğe bir arada sahip olabilmesi için din elzemdir, vazgeçilmezdir.

Bugünden bakıldığında Tocqueville, toplumsal ve iktisadî alanda devlet müdahalesini asgariye (mümkün olan en düşük seviyeye) indirgemeye çalışan, eşitlikçilik düşüncesine odaklanan ve özgürlükleri de savunan liberal bir düşünürdür. Tocqueville’in diğer önemli eseri olan Eski Rejim ve Devrim 1856’da yayınlanmıştır. Bu kitap, özellikle Devrim öncesinde Fransız toplumunun durumunu incelemektedir. Tocqueville, bu döneme (“Ancien Régime”/“Eski Rejim”) yeni bir bakış getirir ve Devrim’in bir kırılma, kopuş olmadığını, asırlardır devam eden ve devletin merkezîleşmesiyle sonuçlanan bir sürecin neticesi olduğu tezini ortaya atar. Böylece tarihte kırılma ve kopuşların değil sürekliliğin altını çizmiş olur. Tocqueville’e göre Devrim’in din karşıtı olması, özel politik nedenlerden kaynaklanmaktadır. Amerika’da Demokrasi adlı eserinde de belirttiği gibi, din ve demokrasi uyuşmaz iki kurum değildir. Fransa’da 1789 sürecinde ortaya çıkan Kilise karşıtı hareket aslında siyasal varlığa karşıdır. Yani rahiplere karşı verilen mücadele, özünde toprak sahiplerine, senyörlere ve yöneticilere karşı verilmiş bir mücadeledir. Tocqueville’e göre 1789 olmasaydı, eski sosyal yapı er ya da geç zaten çökecekti. Belki bir anda yıkılmayacak ama süreç içinde parçalanacak ve yok olacaktı. Dolayısıyla Tocqueville’e göre Devrim, tarihî bir tesadüf değil önceki dönemin bir neticesidir.

13.3.	Tocqueville’in Demokrasi Kuramı
Önceki derslerimizde, Auguste Comte’un düşüncesinin merkezinde sanayi toplumunun, Karl Marx’ınkinde ise kapitalist sistemin yer aldığını görmüştük. Fransız düşünür Alexis de Tocqueville ise toplum ve siyasete dair düşüncelerini demokrasi kavramı etrafında geliştirir. Hatırlanacağı gibi Comte sanayi toplumunu, Marx ise kapitalizmi incelerken bunların genel özellikleri üzerinde durmuşlardır. Comte ve Marx, odaklandıkları temaları (sanayi toplumu ve kapitalizm) çözümlerken, bunların değişik toplumlarda farklı şekillerde tezahür ettiği veya edebileceği üzerinde pek durmazlar. Oysa Tocqueville, demokratik ve modern toplumun özelliklerini tespit ettikten sonra farklı tecrübelerin, farklı demokrasi pratiklerinin olduğu gerçeğinin altını çizer ve bunları karşılaştırır. Tocqueville’e göre demokrasi, farklı tarihsel-toplumsal-kültürel koşullarda farklı şekillerde tezahür edebilir. Demokratik toplum, içinde geliştiği şartlara binaen liberal veya despotik eğilimli olabilir. Somut örneklerden hareket eden Fransız düşünür, demokrasi pratiğinin Fransa ve Amerika Birleşik Devletleri’nde ne tür farklılıklar gösterdiğini ortaya koyar. İşte bu çabası nedeniyle Tocqueville, karşılaştırmalı sosyoloji yapan ilk düşünürlerden biridir. Peki, Tocqueville düşüncesinin merkezine yerleştirdiği demokrasiyi nasıl tanımlar? Tocqueville’e göre demokratik toplum nasıl bir toplumdur? Tocqueville’in eserlerinde bu kavramın net bir tanımını bulunmaz. Fakat şunu tespit etmek zor değildir: Tocqueville demokrasi kavramını, bir iktidar biçiminden ziyade, bir toplum tipini ifade etmek üzere kullanır. Tek bir sözcükle ifade etmek gerekirse Tocqueville’e göre demokrasi, “şartların eşitlenmesi” anlamına gelir. Bu anlamda demokratik toplum, farklı sınıf ve tabakaların olmadığı, yani bireylerin toplumsal olarak eşit oldukları bir toplumdur. Yeri gelmişken belirtelim, Tocqueville entelektüel ve ekonomik eşitliğe – bunları imkânsız gördüğünden dolayı – inanmaz. Ona göre “eşitlik” ancak toplumsal olarak mümkündür ve demokrasinin birincil koşulu da budur. “Şartların eşitlenmesi” tam olarak ne anlama gelir? Tocqueville için bu durum, kalıtsal (miras yoluyla elde edilmiş) her türlü toplumsal farklılığın ortadan kaldırılmasını ifade eder. Yani her birey, arzu ettiği meslek, uğraş veya unvana toplumsal hiçbir engele takılmadan ulaşabilme imkânına sahip olmalıdır.


Tocqueville’in demokrasi düşüncesine göre demokratik toplumlarda, toplumsal eşitlik olduğu kadar yaşam biçimi ve düzeylerinde de bir ayniyet (özdeşlik) söz konusudur. İşte bu nedenledir ki demokrasiler süreç içinde farklılıkların ortadan kalktığı despotik bir rejime evrilme tehlikesiyle karşı karşıdırlar. Tocqueville, demokratik toplumlarda sınıfların giderek yok olacağını ve yaşam şartlarının herkes için eşitleneceğini öngörür. Bu durum ne gibi sonuçlara yol açacaktır? Entelektüel yaşam, duygular, örf ve adetler, siyasal toplum nasıl etkilenecektir? Tocqueville Amerika’da Demokrasi adlı eserinde bu meseleleri ayrı ayrı ele almakta ve bireylerin eşitlenerek benzeşmelerinin yol açabileceği olası tehlikelere dikkat çekmektedir. Fransız düşünüre göre eşitlenme ve bunun doğal sonucu olarak ortaya çıkan benzeşme, entelektüel zenginlik ve tartışma zemininin yok olması sonucunu doğurabilir ve nihaî aşamada toplumu düşünsel tekdüzeliğe götürebilir. Tocqueville, demokrasinin despotikleşme tehlikesiyle karşı karşıya olduğunun altını çizerken dikkat çektiği bir diğer mesele, bu rejimin çoğunluğun despotizmine dönüşmesi ihtimalidir. Demokratik rejimlerin işleyişinde önemli bir unsur olan “çoğunluk” ilkesi, zorba bir güç hâlini alabilir. Çoğunluğun haklı görülmesi, azınlığı ezilme tehlikesiyle karşı karşıya bırakır. Monarşilerde kralın göklere çıkarılıp övülmesi gibi demokrasilerde de halk sürekli olarak pohpohlanır. Her iki durumda da birbirinden kötüdür. Demokrasilerde bu durum (halkın pohpohlanması) demagoji olarak kendini gösterir. Tocqueville’e göre eşitlik temelinde örgütlenen modern toplumlara en uygun yönetim biçimi hiç kuşkusuz egemenliğin bireylerin tümüne ait olduğu bir rejim, yani demokrasidir. Modern toplumlarda eşitlik, Tocqueville’e göre toplumsal bir kanundur ve demokrasi devletin karakteridir. Bu toplumlarda öncelikli hedef, refahı olabildiğince artırmaktır. Modern demokratik toplumlarda amaç güç, zafer, kahramanlık değil refah ve sükûnet, rahat ve huzurdur. Tocqueville’in betimlediği bu toplum, küçük burjuva toplumunu çağrıştırmaktadır. Amerika’da Demokrasi’yi yazarken Tocqueville’in kendine model aldığı düşünür Montesquieu’dür. Hatırlanacağı gibi Montesquieu’ye göre cumhuriyet ve monarşi “ılımlı” (ölçülü, mutedil), yani özgürlüklerin güvence altında olduğu rejimlerdir. Despotizm ise “ılımlı olmayan” (ölçüsüz, aşırı) ve keyfî – dolayısıyla özgürlüğün söz konusu olmadığı – bir hükümet tipidir.
Montesquieu’ye göre cumhuriyet ile monarşi arasındaki temel fark, ilkinin eşitlik, diğerinin ise eşitsizlik esasına dayanmasıydı (fakat her iki rejimde de özgürlükler güvence altındaydı). Montesquieu’ye göre eşitsizlik monarşi rejiminde (bilhassa Fransız monarşisinde) özgürlüğün hem kaynağı hem de garantisiydi. Bireyler mensup oldukları gruba ve diğer gruplara saygılı oldukları ve onların alanlarına girmedikleri takdirde kralın konumunun zarar görmesi, dejenere olması söz konusu değildir. Örneğin burjuvazi yalnızca ticaret yapmalı ve bununla yetinmeli, aristokrasinin alanına yani siyasete girmeye ve müdahil olmaya teşebbüs etmemelidir. Ancak Montesquieu, İngiliz monarşisinde durumun tam da böyle olmadığını gözlemlemekteydi. İngiliz aristokrasisi, kendi faaliyet alanı olmamasına rağmen ticaretle de uğraşmakta fakat buna rağmen rejimin dejenerasyonu (yozlaşması) söz konusu olmamaktaydı. Bu durum İngiliz monarşisinin “liberal” karakterinden kaynaklanmaktaydı.

Tocqueville, Montesquieu’nün İngiliz monarşisiyle ilgili teorisini geliştirerek aşmıştır. Ona göre, modern dönemde özgürlük, eşitsizlik temelinde yükselemez. Çünkü 1789 Devrimi’nden sonra eşitsizliğin entelektüel ve toplumsal temelleri ortadan kalkmıştır. Demokratik toplumlarda gözlemlenen ortak hislerden biri eşitliktir. Bu duygu özgürlükten önce gelir ve daha önemlidir. Bu duyguların demokratik toplumlardaki önemi felsefi değil doğrudan maddî refahın artırılmasına yöneliktir. Bu duygular, insanların gelecek için ümit besleyebilmelerini de sağlamaktadır. “Demokratik halkların özgürlük için doğal bir eğilimleri vardır. Onu ararlar severler ve o, ellerinden alındığı zaman acı duyarlar. Eşitlik içinse sonsuz, doyumsuz ve karşı konulmaz bir tutku beslerler. Özgürlükte eşit olmak isterler, bunu elde edemezlerse kölelikte eşit olmayı tercih ederler. Yoksulluktan, kölelikten, barbarlıktan acı çekmeye razıdırlar ama aristokrasinin yol açacağı acıları yaşamak istemezler”. Peki, Tocqueville’e göre özgürlük nedir? Özgürlük; kişisel, keyfî ve gelişigüzel bir yönetimin olmadığı bir duruma tekabül etmektedir. Bireyler, ancak iktidar kanunlara göre uygulandığında güvende olabilirler. Bu durumda özgürlüğün temel koşulu, insanların kendilerini güvende hissetmeleridir. Özgürlük için öncelikle keyfî-kişisel bir yönetimin olmaması gerektiği içindir ki kimseye mutlak iktidar verilmemelidir. Tocqueville’e göre hiç kimse, mutlak iktidara sahip olup da bunu kötüye kullanmaktan kendini alıkoyamaz. Montesquieu’nün de savunduğu gibi kuvvet, kuvveti durdurmalıdır. Bunun için de öncelikle karar merkezlerinin birden fazla olması gerekmektedir. Yani birden fazla idarî/siyasî organ olmalı bunlar birbirini dengelemelidir. Ayrıca temsilcileri aracılığıyla halkın iktidara katılması da sağlanmalıdır: Halk, mümkün olduğunca kendi kendini yönetmelidir. Tocqueville’in eşitlik/eşitsizlik bağlamında özgürlükle ilgili görüşleri şöyle özetlenebilir: Özgürlük artık eşitsizlik üzerine bina edilemez; özgürlük demokratik bir gerçeklik olan şartların eşitliği ilkesine dayanmalı ve kurumlar tarafından korunmalıdır. İşte yukarıda sözü edilen bu kurumları Tocqueville Amerika’da görmüştür.

Bölüm Özeti
Tocqueville’e ayrılan bu ilk derste; Fransız düşünürün genel düşüncesi, entelektüel biyografisi eşliğinde ele alınmış ve başlıca eserlerine kısaca temas edilmiştir. En tanınan eseri olan Amerika’da Demokrasi’de Tocqueville, Amerika ve Kıta Avrupası’ndaki demokrasi anlayış ve uygulamalarını kıyaslar; Amerikan demokrasisinin liberal özelliğinin nedenlerini sorgular. Eski Rejim ve Devrim adlı eserinde ise Fransa’nın tarihsel olarak neden özgürlükçü bir rejim kurmakta zorlandığını tartışır. Bu derste ayrıca, modern toplumun temel unsurlarından olan “eşitlik” ve “özgürlük” arasındaki dengenin nasıl kurulacağı sorusuna Tocqueville’in verdiği cevaplar üzerinde durulmuştur. Bu bağlamda Tocqueville’in demokrasi kuramı incelenmiş ve düşüncesinde merkezî bir yeri haiz “şartların eşitlenmesi” meselesi açıklanarak “eşitlikçi despotizm” gibi demokratik toplumları bekleyen muhtemel sorunlara dair görüşleri değerlendirilmiştir.



Bölüm 14,	ALEXIS DE TOCQUEVILLE: DEMOKRASİ VE DEVRİM KURAMLARI

Bu derste, Alexis de Tocqueville’in Amerika’da Demokrasi ve Eski Rejim ve Devrim eserleri konuları ve sosyolojik yaklaşımları bağlamında incelenmektedir.
İlk eserde Tocqueville, Amerikan toplumunun somut bir tasvirini yaptıktan sonra demokrasiyi bir ideal tip olarak kurgular ve ardında da bu rejimin farklı tarihsel-toplumsal-kültürel koşullardaki tezahürlerini inceler.
Karşılaştırma, Tocqueville’in sosyolojik yaklaşımının temel eğilimidir. Amerika’da Demokrasi, karşılaştırma yönteminin makro sosyolojik düzlemde uygulamaya konduğu en yetkin incelemelerden biridir ve günümüzde hâlâ temel bir referans kaynağı olma özelliğini korumaktadır. Tocqueville, Fransız ve Amerikan toplumlarını belli başlıklar altında mukayese etmekte ve geçerliliğini kısmen bugün de koruyan son derece isabetli tahliller yapmaktadır.
Eski Rejim ve Devrim’de ise Tocqueville, tarihsel bir olayın sosyolojik analizini ampirik bir zeminde (arşiv belgelerine dayanarak) yapar. Fransız Devrimi’ne dair bu tarihsel çözümlemesinde, kırılma/kopuş fikrini eleştirerek süreklilik düşüncesini ön plana çıkarır.

14.1.	Amerika’da Demokrasi
Tocqueville, Amerika’da Demokrasi adlı eserinde önemli bir sosyolojik yönteme başvurur. Sırasıyla şu aşamaları takip eder:
Öncelikle, Amerika’da Demokrasi’nin ilk cildinde, belirli bir toplumun yani Amerikan toplumunun somut bir portresini çizer. Tocqueville tasvir ederken yargılamaktan da geri durmaz. Bu özelliğiyle klasik siyaset filozoflarından pek farklı davranmadığı söylenebilir. İkinci ciltte ise, evvela ele aldığı meseleyi (demokrasi) soyut bir düzlemde ortaya koyar, yani modern toplumlarda demokrasi meselesini tartışır. Diğer bir ifadeyle bir ideal tip olarak modern demokrasiyi tanımlar; daha doğrusu bir ideal tip oluşturmaya, demokratik toplumu bir ideal tip olarak kurgulamaya çalışır.
Ardından somut/pratik boyuta geçer ve demokratik toplumun ülkeden ülkeye gösterdiği farklılıkları değerlendirir. Ve son olarak, tüm bu noktalardan hareketle gelecek toplumların yapısı hakkında bazı öngörülerde bulunur.
Tocqueville, söz konusu eserinde Amerikan demokrasisinin daha özgürlükçü/liberal olmasının nedenlerini etraflıca tartışır ve bu durumu üç nedene bağlar:

1)	Amerikan toplumunun içinde bulunduğu özel ve sıra dışı koşullar. Tocqueville öncelikle Amerika Birleşik Devletleri (ABD)’nin coğrafî konum ve şartları ile nüfus yapısını ayrıntılı bir şekilde betimler.
Coğrafî konumu itibariyle Birleşik Devletler, çevresinde güçlü komşu devletlerin olmadığı bir ülkedir. Bu nedenle, etrafında kendisi için herhangi bir tehdit unsuru, yani düşman devlet bulunmamaktadır. Kısacası, Amerika Birleşik Devletleri için bir dış düşman baskısı söz konusu değildir.
Amerika, demografik olarak neredeyse tamamen göçmenlerden oluşmaktadır. Gerek genel göçmenlik durumu gerekse toprak ve doğal kaynakların sınırsız denilebilecek kadar geniş ve zengin olması aristokratik bir sınıfın oluşumuna imkân vermemiştir. Aristokrasi, her şeyden önce toprakların sınırlı olmasından doğan bir sınıftır. Amerika’da toprak ve doğal kaynakların kısıtlılığı diye bir mesele olmadığından (geniş topraklar ve zengin doğal kaynaklara karşı görece az bir nüfus) bu ülkeye yerleşenler (göçmenler) arasında aristokratik bir sınıf doğmamıştır.

2)	Kanunlar. Amerikan demokrasisinin liberal karakterini açıklarken Tocqueville’in zikrettiği ikinci neden ülkenin kanunlarıdır. Bu neden, ilkinden (yani ülkenin coğrafî konumu, kaynakların bolluğu ve nüfus yapısı gibi özel koşullardan) daha önemlidir. Tocqueville’e göre aynı coğrafî-tarihî-demografik şartlarda farklı kanunlar yürürlükte olsaydı, Amerika’da aynı prensipler (eşitlik, özgürlük, demokrasi) geçerlilik kazanamazdı.
Kanunlar bahsinde Tocqueville özellikle Amerika Birleşik Devletleri Anayasası’nın federal karakterine vurgu yapar. Federal Anayasa sayesinde ABD, büyük ve küçük devletlerin sahip oldukları avantajlara aynı anda sahiptir. Tocqueville’e göre bir devlet, kendi ulusal güvenliğini sağlayabilecek kadar büyük olmalıdır. Yani muhtemel durumlarda kendini savunabilmek için gerekli imkânlara malik olmalı, kendi kendine yetmelidir.
Bunun yanı sıra, yasaların etkin ve toplumun özgül koşullarına uygun olabilmesi, özel toplumsal-kültürel durumlara yanıt verebilmesi için de devletin yeteri kadar küçük olması gereklidir. İşte federal anayasa veya federal devlet yapısı, büyük ve küçük devletlerin ayrı ayrı sahip oldukları avantajları bir arada ihtiva etmektedir. Amerika Birleşik Devletleri, küçük devletlerden (eyalet) oluşan bir büyük devlettir. Her devlet (eyalet) kendi kanunlarını yapma imkânına sahiptir ama aynı zamanda federal anayasa ile bağlıdır, ona tabidir. Kısacası, ABD küçük devletlerden oluşmuş büyük bir devlet olduğundan hem küçük hem de büyük devletlerin sahip oldukları avantajlara aynı anda sahip olabilmektedir. Kanunlar başlığı altında Tocqueville’in bahsettiği başka bir husus Amerika Birleşik Devletleri’nde dernek kurmanın Anayasada güvence altına alınmış sosyal bir hak olduğudur. Dernek kurma özgürlüğü ve yurttaşların teşkilatlanmalarının teşvik edilmesi genel özgürlüklerin de korunmasına hizmet etmektedir. Tocqueville’e göre gönüllülük esasına dayanan örgütlenmeler, toplumda genel anlamda özgürlüklerin korunmasına katkıda bulunmaktadır. Tocqueville’in Amerika’daki incelemelerinde dikkatini çeken bir diğer konu, basın özgürlüğüdür. Tocqueville bu özgürlüğün bazı sakıncalarının da olabileceğini, ancak modern toplumlarda özgürlüklerin kısıtlanması veya yasaklanmasının daha büyük sakıncaları beraberinde getireceğini savunur. Basın alanındaki özgürlükler, Amerikan demokrasinin liberal karakterinin oluşumunda önemli bir faktördür.

3)	Örf-Âdet ve İnançlar. Tocqueville’e göre, Amerikan demokrasisinin özgürlükçü olmasının en önemli nedeni kuşkusuz bu üçüncü faktördür. Özgürlükçü bir demokrasinin gelişimi öncelikle toplumun örf ve âdetleriyle, özellikle de dini nasıl algıladığıyla doğrudan ilişkilidir. Tocqueville, Amerikan toplumunun dinî düşünce ile özgürlüğü birleştirmeyi başardığını ileri sürer. Amerika’da özgürlüğün gelişmesi, her şeyden önce toplumun din ile özgürlük fikrini uyumlulaştırmasından kaynaklanmaktadır. Fransa’da ise özgürlük fikri Amerika’daki kadar sağlam değildir çünkü toplum Kilise ile demokrasi (din ile özgürlük) arasında sıkışmıştır. Fransa’da din ile özgürlük birbiriyle çelişen/çatışan fikirler olarak görülmekte ve insanlar bunlar arasında bir tercih yapmaya zorlanmaktadır.
Tocqueville’e göre dinin ayrıca önemli bir toplumsal işlevi vardır. Kendi kendini yönetmek isteyen eşitlikçi toplumlarda, ceza korkusu dışında ahlaki bir disiplinin, özdenetimin de gelişmiş olması gerekmektedir ki bunu da ancak din sağlayabilir. Tocqueville’e göre toplumların yapısı ile inanç biçimleri arasında doğrudan bir ilişki söz konusudur. Eşit ve benzer insanlardan oluşan toplumlara uygun olan tek Tanrı inancıdır. Demokratik toplumlarda tek Tanrı inancı kolayca kabul edilebilir. Tek Tanrı, her bireye aynı yükümlülükleri yükler, herkes için aynı kuralları vazeder. Monoteist dinlere göre insanlar herkes için geçerli olan bu kurallara uydukları takdirde mutluluğa ve kurtuluşa ereceklerine inanırlar. İnsanların birliği düşüncesi, beraberinde yaratıcının da birliği fikrini doğurur.
Farklı toplumsal katmanların olduğu (kast, sınıf...) toplumlarda ise her farklı tabaka veya grup için farklı ilahlar söz konusu olacaktır. Bu tür sınıflı toplumlarda, birden fazla Tanrının ortaya çıkması, dolayısıyla değişik inançların gelişmesi kaçınılmazdır.


14.1.1.	Karşılaştırmalı Makro Sosyoloji

Amerika’da Demokrasi karşılaştırmalı makro sosyolojinin en etkili örneklerindendir. Tocqueville bu eserinde Fransız ve Amerikan toplumlarını belirli başlıklar altında mukayese eder.
Örneğin eserinin ikinci cildinde şu soruyu ortaya koyar ve tartışır: Neden Amerikalılar, makro politik konulara Fransızlar kadar meraklı ve ilgili değillerdir; neden siyasetle tutkulu bir şekilde ilgilenmezler? Bu soruya verdiği cevap şu şekilde özetlenebilir: Amerikalılar için esas olan toplumun refah seviyesini artırmak, yaşam koşullarını iyileştirmektir. Bu nedenle ideolojik meselelerden ziyade somut/pratik kamusal işlerle ilgilenirler. Fransızlar ise çok genel ve soyut fikirlerin (Devrim’in vazettiği ilkeler), büyük düşünce akımlarının peşine düşerler, bu nedenle de sonu gelmez ideolojik tartışmalar içine gömülürler.
Bir diğer karşılaştırma konusu iki toplumun bilimle olan ilişkisidir. Tocqueville’e göre Amerikalılar, yine yukarıda belirtilen nedenlerden dolayı, temel-teorik bilimlere kıyasla uygulamalı bilimlerle daha fazla ilgilenirler ve bu dallarda daha başarılı olurlar. Bu tespitin genel olarak söz konusu dönem için (19. yüzyılın ortaları) isabetli olduğu ancak bugün artık geçerliliğini yitirdiğini belirtmeliyiz.
Tarih ve edebiyat alanlarında da bir karşılaştırma yapar Tocqueville. Demokraside tarihçilerin tarihi olayları anonim güçler ile açıkladığı ve tarihsel gerekliliğe vurgu yaptığını ifade eder. Oysa aristokrat tarihçilik, tarihte hep büyük adamların rolünü vurgular. Ona göre aristokrasi şiire daha yatkındır çünkü geçmişe kuvvetle bağlıdır ve onu idealize eder. Oysa demokrasi geçmiş hakkında nefrete yakın hisler besler:
“Aristokrasi, insan düşüncesini doğal olarak geçmişe bakmaya götürür ve onu sabitler. Tersine demokrasi, insanlara eski olan şey konusunda bir tür içgüdüsel bıkkınlık verir. Aristokrasi şiire çok daha olumlu yaklaşır, çünkü [şiirlerde] şeyler genellikle olduklarından daha büyük görünürler, uzaklaştıkça görünmez olurlar ve bu ikili ilişki içinde [şiir] idealin resmedilmesine daha fazla imkân verirler”.


14.2.	Eski Rejim ve Devrim

Tocqueville’e göre devrimler, geleneksel toplum ile demokratik toplum arasındaki geçiş sürecinde ortaya çıkan tarihsel fenomenlerdir. Demokratik modern toplumlarda ise devrimlerin olması son derece istisnai durumlardır.
Demokratik toplumlar, genel olarak devrim karşıtıdır çünkü refah seviyesi giderek yükselmekte ve zenginliğin toplum genelinde eşit olarak paylaşımı söz konusu olmaktadır. Bu durumda, kaybedecek şeyi olan kesim geniş bir kitleyi oluşturduğundan devrimin ortaya çıkması da neredeyse imkânsız hâle gelmektedir. Tocqueville Eski Rejim ve Devrim adlı eserinde tarihsel bir krizi sosyolojik olarak yorumlamaya çalışır.

Eski Rejim ve Devrim Montesquieu’nün Romalıların Büyüklük ve Çöküş Nedenleri Üzerine
Düşünceler adlı eseriyle paralellik arz eder. Her iki eser de tarihsel olayların sosyolojik olarak açıklanmasını amaçlar.
Tocqueville tamamen birincil kaynaklara yani arşiv belgelerine dayanan bu eserinde Fransa’nın neden özgürlükçü bir toplum olamadığı sorusuna cevap bulmaya çalışır.
Tocqueville’e göre 1789 Devrimi tarihsel bir kaza veya tesadüf değildir. Devrim, zaten tükenmiş, yozlaşmış, yok olmaya yüz tutmuş Ancien Régime’in (Eski Rejim) kurumlarının yıkılmasından ibarettir.
1789 Devrimi, dinî bir karakter arz eder; insanı/yurttaşı toplumla bağını kopararak, onu soyut bir varlık olarak algılar. Tıpkı dinler gibi... Dinler de zaman (tarih) ve mekân (coğrafya, ülke) mefhumundan soyutlamak suretiyle bir insan idraki geliştirirler. Devrim – somut – Fransız vatandaşının hak ve görevlerinden değil – soyut – insanın hak ve görevlerinden bahsetmiş; böylece felsefesini soyut bir insan algısı üzerine bina etmiştir. Tocqueville’e göre devrimler dinsel bir karakteri haizdirler, zira evrensel olma iddiasıyla yola çıkmışlar, zaman ve mekân üstü olduklarını iddia ederek tüm insanlığa refah ve huzur getirmeyi amaçlamışlardır:
“Fransız Devrimi’nin bu dünya ile kurduğu ilişki, dinsel devrimin öte dünya ile kurduğu ilişkiyle tam bir benzerlik arz etmektedir. [Devrim,] vatandaşı tüm özel toplumların dışında soyut bir biçimde ele almıştır. Din de insanı genellikle ülke ve zamandan bağımsız olarak düşünür. Devrim sadece Fransız vatandaşının özel hukukunun ne olduğunu değil siyasal alanda genel hak ve ödevlerinin ne olduğunu da tespit etmeye çalışmıştır. Toplum ve yönetim konusunda özel durumlara ve doğallığa daha az önem verdiği için devrim, herkes için anlaşılabilir ve aynı anda yüz yerde taklit edilebilir olmuştur”.
Tocqueville “Sınıflardan bahsediyorum, tarihi yalnızca onlar işgal etmeli, tarihte yalnızca onlar yer almalı” der ancak Marx’ın aksine, sınıfı tanımlamaz ve tarihsel-toplumsal çözümlemede ona merkezî bir yer atfetmez. Fakat Eski Rejim - Devrim - Modern Toplum sürecinde dört somut tarihî sınıftan söz eder: aristokrasi, burjuvazi, köylüler ve işçiler. Bu sınıflar, Eski Rejim ile modern toplum arasında geçişi ifade ederler.

Neden Avrupa’da Eski Rejim’in kurumları çökmüştür? Neden Devrim vuku bulmuştur? Eski Rejim ve Devrim’de bu sorulara iki başlık altında cevap verir:
1)	İdarî merkeziyetçilik
2)	Merkeziyetçiliğe rağmen Fransız toplumunun parçalara (aristokrasi, burjuvazi vs.) ayrılmış olması. Bu nedenledir ki Fransızlar bir araya gelip kendi sorunlarını tartışamazlar. Bir tartışma vasatının olabilmesi için öncelikle siyasal bir vücudun oluşması gereklidir ancak Fransa geleneksel kodları nedeniyle bundan mahrumdur. Siyasal bir tartışma ve fikir alışverişinin olabilmesi için gerekli olan şey öncelikle özgürlüktür.
Devrim öncesinde (Eski Rejim’de) Fransız toplumu bundan yoksun olduğu için ortak siyasal bir zemin ortaya çıkamıyordu.
18. yüzyılın sonlarında, asiller ve burjuvazi aynı fikirlere, aynı âdetlere, aynı zevklere sahiptiler; aynı kitapları okuyor, aynı dili konuşuyorlardı. Aralarındaki tek fark hak ve imtiyazlar noktasındaydı. Tocqueville’in 18. yüzyılda Fransız Devrimi arifesinde toplumun geneline dair yaptığı tahlil şu temel noktaya odaklanmaktaydı: Söz konusu iki farklı sınıf (aristokrasi ve burjuvazi) bir yandan giderek benzeşiyor, öte yandan giderek farklılaşıyordu: “18. yüzyılın sonunda soylular sınıfının davranışları ile burjuvazinin davranışları arasında hâlâ bir farklılık görülebilirdi; çünkü hiçbir şey âdetlerin sadece yüzeysel tezahürü olan davranışlardan daha yavaş eşitlenemez [değişemez]. Fakat temelde halkın üstünde bulunan tüm insanlar birbirine benziyorlardı. Aynı düşüncelere, aynı alışkanlıklara sahiptiler, zevkleri aynıydı, aynı kitapları okuyor, aynı dili konuşuyorlardı. Kendi aralarında sadece haklar konusunda farklılaşıyorlardı. Bu duruma, aynı derecede başka herhangi bir yerde rastlanacağından kuşkuluyum. Her ne kadar birbirlerine güçlü çıkarlarla bağlı iseler de İngiltere’de bile farklı sınıflar hâlâ anlayış ve gelenekler konusunda farklılaşırlar. Çünkü vatandaşlar arasında gerekli münasebetler ve karşılıklı bağımlılık ilişkileri kurma gücüne sahip siyasal özgürlük, onları her zaman benzer kılmaz. İnsanları kendi aralarında benzer kılan ve kendi yazgılarına ilgisiz duruma getiren tek bir kişinin yönetimidir”.

14.3.	Tocqueville üzerine Karşılaştırmalı bir Değerlendirme
Tocqueville’in genel olarak Montesquieu’nün geleneğini sürdürdüğünü söylemek mümkündür. Özellikle Kanunların Ruhu ile Amerika’da Demokrasi arasında çok çarpıcı paralellikler dikkat çekmektedir. Benzerlikler, Romalıların Büyüklük ve Çöküş Nedenleri Üzerine Düşünceler ile Eski Rejim ve Devrim arasında da söz konusudur.

Tıpkı Montesquieu gibi Tocqueville de rejim türleri ile toplum türlerini kategorize ederek aralarındaki bağı göstermeye çalışmıştır. Bunu yaparken, sonsuz sayı ve çeşitlilikteki tarihsel veriyi anlaşılır kılmaya çalışmış, belirli verilerden hareket ederek de soyutlamalar, tipler ve kuramlar geliştirmiştir. Comte ve Marx’ın tersine, Tocqueville geniş sentezler yaparak tarihi öngörmeyi amaçlamamıştır. Zira Tocqueville’e göre tarih, gerekli ve kaçınılmaz kanunlara tabi değildir.

14.4.	Biyografik Bilgiler

1805,	Alexis de Tocqueville, 29 Temmuz’da Hervé de Tocqueville’in üçüncü oğlu olarak Verneuil’de dünyaya gelir. Annesi, Encyclopédie döneminin önemli isimlerinden, 16. Louis’nin avukatlarından Malesherbes’in torunudur. Devrim sonrası Restorasyon döneminde, Hervé de Tocqueville, aralarında Moselle ve Seine-et-Oise’ın da bulunduğu birçok bölgede valilik yapmıştır.
1810-1825, Alexis de Tocqueville eğitimine babasının da hocası olan Rahip Lesueur’ün yönetiminde başlar. Metz şehrinde Cizvit Koleji’nde ortaöğrenim, Paris’te hukuk tahsili yapar.
1826-1827, Kardeşi Edouard ile birlikte İtalya’ya gider, Sicilya’da kalır.
1827,	Babasının valilik yaptığı Versailles’a kraliyet kararı ile hâkim yardımcısı olarak atanır.
1828,	İngiliz Mary Motley ile tanışır, nişanlanır.
1831,	Arkadaşı Gustave de Beaumont ile birlikte Amerikan ceza sistemini incelemek üzere Fransız İçişleri Bakanlığı tarafından Amerika Birleşik Devletleri’ne gönderilir
1831-1832, Mayıs 1831’den Şubat 1832’ye Amerika Birleşik Devletleri’nde kalırlar.
1833,	Birleşik Devletler Ceza Sistemi ve Fransa’da Uygulanması (Du système pénitentiaire aux Etats-Unis et de son application en France) başlıklı çalışmayı yayımlarlar.
1835,	Amerika’da Demokrasi (De la démocratie en Amérique) adlı eserinin birinci cildi yayımlanır; kitap büyük bir ilgiyle karşılanır. İngiltere ve İrlanda’ya bir seyahat gerçekleştirir.
1836,	Mary Motley ile evlenir. London and Westminster Review’de Fransa’nın 1789 öncesi ve sonrası ile ilgili bir yazı yazar: Fransa’nın 1789 Öncesi ve Sonrası Toplumsal ve Siyasal Durumu” (L’état social et politique de la France avant et depuis 1789). Temmuz-Eylül ayları arasında İsviçre’de kalır.
1839,	Tocqueville, şatolarının bulunduğu Vologne bölgesinden milletvekili seçilir. Siyasi hayattan çekildiği 1851 yılına kadar bu bölgeden milletvekili seçilmeye devam eder.
1840,	Amerika’da Demokrasi’nin ikinci cildi yayımlanır. Bu sefer ilgi, ilki kadar büyük değildir.
1841,	Fransız Akademisi’ne seçilir. Cezayir’e bir seyahat yapar.
1846,	Ekim-Aralık aylarını, ikinci kez gittiği Cezayir’de geçirir.
1847,	Cezayir’in sömürgeleştirilmesi konusunda Meclis’e bir rapor sunar. Yerli Müslüman halka karşı katı bir tutum sergilenmesi gerektiğini savunur. Hükümete, olabildiğince fazla Avrupalının Cezayir’e yerleşiminin teşvik edilmesi tavsiyesinde bulunur.
1849,	2 Haziran’da Dışişleri Bakanı olur; 30 Ekim’de istifa eder.
1850-1851, Tocqueville, anılarını (Souvenirs) yazar. 2 Aralık’ta siyasetten çekilir.
1853,	Tours şehri yakınlarına yerleşen Tocqueville, Eski Rejim (Ancien Régime) toplumu üzerine bilgi sahibi olmak üzere arşivlerde yoğun bir çalışmaya girişir.
1854, Feodal sistemi ve 19. yüzyıldaki kalıntılarını incelemek üzere Almanya’ya gider.
1856,    Eski Rejim ve Devrim (L’Ancien Régime et la Révolution)’in ilk bölümü yayımlanır.
1857,	Devrimle ilgili belgeleri incelemek üzere İngiltere’ye gider.
1859,	16 Nisan’da Cannes’da ölür.

Bölüm Özeti
Bu son derste, Tocqueville’in Amerika’da Demokrasi ve Eski Rejim ve Devrim adlı eserleri, konuları ve sosyolojik yaklaşımları bağlamında değerlendirilmiştir. Amerika’da Demokrasi adlı eserinde Tocqueville, ilk olarak Amerikan toplumunun somut bir tasvirini verir, ardından demokrasiyi bir ideal tip olarak kurgular ve nihayet bu rejimin, farklı tarihsel-toplumsal-kültürel koşullarda nasıl farklı şekillerde tezahür ettiğini
tartışır. Tocqueville’in sosyolojik yaklaşımının en temel özelliği, karşılaştırmaya önem vermesidir. Amerika’da Demokrasi, karşılaştırma yönteminin makro sosyolojik düzlemde uygulamaya konduğu en yetkin incelemelerden biridir ve günümüzde hâlâ temel bir referans kaynağı olma özelliğini korumaktadır.
Tocqueville, Fransız ve Amerikan toplumlarını belli başlıklar altında (vatandaş-devlet ilişkisi, dinî inançlar, bilim, edebiyat, vs.) mukayese etmekte ve geçerliliğini kısmen bugün de koruyan son derece ince tahliller yapmaktadır.
Eski Rejim ve Devrim’de ise Tocqueville, tarihsel bir olayı sosyolojik olarak analiz eder. Fransız Devrimi’ne dair bu tarihsel-sosyolojik çözümlemesinde, 1789’a dair ileri sürülen kırılma değerlendirmesini eleştirir, süreklilik fikrini ön plana çıkarır.

